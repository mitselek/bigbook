# LISAD

## SISUKORD

- **I.** AA Traditsioonid
- **II.** Vaimne kogemus
- **III.** Meditsiiniline vaade AA-le
- **IV.** Laskeri preemia
- **V.** Religioosne vaade AA-le
- **VI.** Kuidas AA-ga ühendust võtta
- **VII.** Kaksteist Kontseptsiooni (Lühidalt)

## I AA TRADITSIOONID

Need, kes kuuluvad Anonüümsetesse Alkohoolikutesse on kogenud vahet kannatus ja kainuse vahel, tihti ka elu ja surma vahel. AA võib loomulikult saada sama tähendusrikkaks lugematutele alkohoolikutele, kelleni pole veel jõutud.

Seetõttu pole ühelgi meeste ja naiste ühendusel olnud kunagi tungivamat vajadust järjepideva efektiivsuse ja püsiva ühtsuse järele. Meie, alkohoolikud, mõistame, et peame koostööd tegema ja kokku hoidma, vastasel juhul sureb enamik meist lõpuks üksinda.

Me AA-lased usume, et Anonüümsete Alkohoolikute "12 Traditsiooni" on parimad vastused, mida meie kogemus on siiani andnud neile pakilistele küsimustele: "Kuidas saab AA kõige paremini toimida?" ja "Kuidas saab AA jääda terviklikuks ja seeläbi ellu?"

Järgneval leheküljel on ära toodud AA "12 Traditsiooni" nende niinimetatud "lühemas vormis," mida kasutatakse tänapäeval. See on lühendatud versioon algsest AA Traditsioonide "pikast vormist," mis avaldati esmakordselt 1946. aastal. Kuna "pikk vorm" on selgem ja võib omada ajaloolist väärtust, on see samuti ära toodud.

### AA 12 TRADITSIOONI (TLDR)

**Üks** − Meie ühine hüvang peaks olema esikohal; isiklik paranemine sõltub AA ühtsusest.

**Kaks** − Meie rühma eesmärgi jaoks on vaid üks ülim autoriteet − armastav Jumal sellisena, nagu Ta ilmutab end meie rühma südametunnistuses. Meie juhid on vaid usaldatud teenijad − nad ei valitse.

**Kolm** − Ainus nõue AA liikmeks olemisele on soov joomine lõpetada.

**Neli** − Iga rühm peaks olema iseseisev, välja arvatud küsimustes, mis puudutavad teisi rühmi või AA-d tervikuna.

**Viis** − Igal rühmal on vaid üks esmane eesmärk − kanda sõnum veel kannatava alkohoolikuni.

**Kuus** − AA rühm ei tohiks kunagi toetada, rahastada või laenata AA nime ühelegi temaga seotud organisatsioonile või kõrvalisele asutusele, et raha, omandi või mõjuvõimu küsimused ei juhiks meid peaeesmärgist kõrvale.

**Seitse** − Iga AA rühm peaks olema täielikult isemajandav ja keelduma välisest toetusest.

**Kaheksa** − AA peaks alati jääma mitteprofessionaalseks, kuid võib kasutada palgalisi spetsialiste.

**Üheksa** − AA ei tohiks kunagi organiseeruda, kuid me võime luua nõukogusid või toimkondi, kes vastutavad otseselt nende ees, keda teenivad.

**Kümme** − AA-l puudub arvamus kõrvaliste asjade kohta; seega ei tohiks AA nime kaasata avalikesse vaidlustesse.

**Üksteist** − Meie suhted avalikkusega põhinevad pigem külgetõmbavusel kui reklaamil; meil tuleks alati hoida isiklikku anonüümsust suhtlemisel ajakirjanduse, raadio või filmindusega.

**Kaksteist** − Anonüümsus on kõigi meie Traditsioonide vaimne vundament, mis tuletab alati meelde, et põhimõtted on isikutest tähtsamad.

### AA 12 TRADITSIOONI (Pikk versioon)

Meie AA kogemus on meile õpetanud, et:

**1.** − Iga Anonüümsete Alkohoolikute liige on vaid väike osa suurest tervikust. AA peab jääma ellu, vastasel juhul sureb enamik meist kindlasti. Seetõttu on meie ühine heaolu esmatähtis. Kuid isiklik heaolu on kohe selle kannul.

**2.** − Meie ühise eesmärgi jaoks on vaid üks ülim autoriteet – armastav Jumal, nii nagu Ta ennast meie rühmateadvuse kaudu väljendab.

**3.** − Meie liikmete hulka võivad kuuluda kõik, kes kannatavad alkoholismi all. Seetõttu ei tohi me tagasi lükata kedagi, kes soovib terveneda. Samuti ei tohi AA-liikmelisus kunagi sõltuda rahast ega vastavusest mingitele normidele. Kõik kahe-kolmekesi kainuse nimel kokku tulnud alkohoolikut võivad end nimetada AA rühmaks, tingimusel et neil pole rühmana muid seoseid.

**4.** − Igal AA rühmal on õigus ise oma asjadega tegeleda ning nad vastutavad ainult oma südametunnistuse ees. Kui aga rühma kavatsused mõjutavad ka teiste rühmade heaolu, siis tuleks nende rühmadega nõu pidada. Ükski rühm, regionaalne toimkond ega üksikisik ei tohiks ilma Üldteenindusnõukogu volinikega nõu pidamata astuda ühtegi sammu, mis võib olulisel määral mõjutada AA-d tervikuna. Sellistes küsimustes on meie ühine heaolu esmatähtis.

**5.** − Iga Anonüümsete Alkohoolikute rühm peab olema vaimne moodustis, millel on vaid üks peamine eesmärk – kanda oma sõnum veel kannatava alkohoolikuni.

**6.** − Raha, omandi ja võimuga seotud probleemid võivad meid kergesti meie peamisest vaimsest eesmärgist kõrvale kallutada. Seetõttu leiame, et iga märkimisväärse suurusega omand, mis leiab päriselt AA-s kasutust, peaks olema eraldiseisvalt arvele võetud ja hallatud, eraldades materiaalse osa vaimsest. AA rühm ei tohiks kunagi äritegevusse sukelduda. AA teisi ettevõtmisi, nagu klubid või haiglad, mis vajavad palju omandit või haldamist, peaks hallatama eraldi, et rühm saaks neist vajadusel rahumeeli eemalduda. Seetõttu ei tohiks sellised ettevõtmised kunagi kasutada AA nime. Nende haldamise eest peaksid vastutama inimesed, kes neid rahaliselt toetavad. Klubide puhul on eelistatud AA liikmetest juhid. Kuid haiglate ja teiste taastusraviasutuste puhul peaks personal olema AA-st täiesti sõltumatu ja need peaksid olema meditsiinilise järelevalve all. Kuigi AA rühm võib teha koostööd kõigi kõigiga, ei tohiks see suhe kunagi ulatuda liikmelisuse ega toetamiseni, olgu see siis tegelik või aimatav. AA rühm ei tohi end kellegagi siduda.

**7.** − AA rühmad peavad toime tulema oma liikmete vabatahtlike annetuste kaudu. Meie meelest peaks iga rühm üsna kiiresti selle ideaalini jõudma; iga avalik raha kogumise üleskutse, mis kasutab Anonüümsete Alkohoolikute nime, on äärmiselt ohtlik, olgu selleks siis rühmad, klubid, haiglad või muud välised ettevõtmised; suurte kingituste või annetuste, mis kannavad endas mingit kohustust, vastu võtmine ükskõik millisest allikast, ei ole tark tegu. Samuti on murettekitavad need AA rahakassad, kuhu koguneb määratlemata AA eesmärkide tarvis raha rohkem, kui on mõistlik varu. Kogemus on meid sageli hoiatanud, et meie vaimse pärandi võib kõige tõenäolisemalt hävitada kasutu vaidlus omandi, raha ja võimu üle.

**8.** − Anonüümsed Alkohoolikud peaks olema alati mitteprofessionaalne ühendus. Professionaalsuse all mõistame me alkohoolikute nõustamist palga või tasu eest. Küll aga võime alkohoolikuid tööle võtta nende kohustuste täitmiseks, mille tarvis peaksime muidu palkama mittealkohoolikuid. Selliseid eriteenuseid võib vabalt rahaliselt kompenseerida. Ent meie tavapärane AA Kaheteistkümnenda sammu töö peab alati käima tasuta.

**9.** − Iga AA rühm vajab võimalikult vähe organiseerimist. Juhtide vaheldumine on parim variant. Väike rühm võib valida sekretäri, suurem rühm vahetuva toimkonna ja suurlinnade rühmad keskse või rühmade ühise toimkonna, mis palkab sageli täiskohaga sekretäri. Üldteenindusnõukogu volinikud on oma olemuselt meie üldine teenindustoimkond. Nad on meie AA traditsioonide hoidjad ja vabatahtlike AA annetuste vastuvõtjad, mille kaudu peame üleval New Yorgis asuvat Üldteenindusbürood. Nad on rühmade poolt volitatud tegelema meie avalike suhetega ja tagama meie peamise ajalehe, "AA Grapevine'i", usaldatavuse. Kõik need esindajad tegutsevad teenimise vaimus, sest tõelised juhid AA-s on vaid usaldusväärsed ja kogenud teenijad, kes teenivad tervikut. Nende ametinimetused ei anna neile tegelikku võimu; nad ei valitse. Üldine lugupidamine on nende väärtuse võti.

**10.** − Ükski AA rühm ega liige ei tohiks kunagi väljendada oma arvamust välistes vastuolulistes küsimustes – eriti poliitika, alkoholireformi või usuliste eriarvamuste kohta sellisel viisil, mis võiks AA asjasse segada. Anonüümsete Alkohoolikute rühmad ei vastandu kellelgi. Sellistes küsimustes ei avalda nad mingeid seisukohti.

**11.** − Meie suhteid avalikkusega peaks iseloomustama isiklik anonüümsus. Meie meelest peaks AA vältima kõmutekitavat reklaamimist. Meie nimesid ja nägusid AA liikmetena ei tohiks filmida, avalikult trükkida ega kasutada raadios. Meie suhted avalikkusega peaksid põhinema pigem külgetõmbavusel kui reklaamil. Ennast ei ole vaja kunagi kiita. Me tunneme, et on parem lasta meie sõpradel meid soovitada.

**12.** − Ja lõpuks usume me Anonüümsed Alkohoolikud, et anonüümsuse põhimõttel on erakordne vaimset tähtsust. See tuletab meile meelde, et põhimõtted on isikutest tähtsamad, et meie ülesanne on praktiseerida siirast alandlikkust. Seda selleks, et meie suured õnnistused meid iial ära ei rikuks; et me elaksime igavesti tänulikus mõtiskluses Temast, kes meid juhatab.

## II VAIMNE KOGEMUS

Mõisteid „vaimne kogemus" ja „vaimne ärkamine" kasutatakse selles raamatus tihti ja hoolikal lugemisel ilmneb, et meie seas on tihti erisugusel moel aset leidnud sellised isiksuse muutused, mis on kaasa toonud tervenemise alkoholismist.

Paraku on tõsi, et meie esimesest trükist jäi paljudele lugejatele mulje, nagu peaksid taolised isiksuse muutused või religioossed kogemused toimuma äkiliste ning selgepiiriliste murrangute kujul. Meie kõigi õnneks on taoline järeldus ekslik.

Paaris esimeses peatükis kirjeldatakse mõningaid äkilisi pöördelisi muutusi. Ehkki me ei tahtnud sellist muljet luua, on paljud alkohoolikud ometi järeldanud, et tervenemiseks peavad nad omandama vahetu ning kõikehõlmava „Jumala-tunnetuse", millele sedamaid järgneb tohutu pööre tundeelus ning eluvaadetes.

Meie tuhandetest alkohoolikutest koosnevas ja kiirelt kasvavas liikmeskonnas ei ole taolised muutused mingil juhul reegliks, ehkki need on üsna sagedased. Enamjaolt on meie kogemused siiski sedalaadi, mida psühholoog William James nimetab „õppimispõhiseks variandiks", sest need kujunevad aeglaselt pikema aja jooksul. Üsna tihti tajuvad uustulnuka sõbrad temaga toimunud muutust enne kui ta ise. Viimaks taipab ta, et tema eluhoiakud on põhjalikult teisenenud ja et ta ise oleks vaevalt suutnud taolist muudatust esile kutsuda.

Seda, mis leiab tihti aset mõne kuuga, oleks võidud harva saavutada aastatepikkuse enesedistsipliini abil. Kui mõned erandid välja arvata, leiavad meie liikmed, et nad on avastanud endas senitundmatu sisemise allika, mida nad praegu mõistavad kui endast Suuremat Jõudu.

Enamik meist on arvamusel, et selle meist Suurema Jõu tajumine ongi vaimse kogemuse olemus. Meie usklikumad liikmed nimetavad seda „Jumalatunnetuseks".

Me soovime eriliselt rõhutada, et meie kogemuste valguses võib iga alkohoolik, kes suudab oma probleemidele ausalt otsa vaadata, terveneda, eeldusel, et ta ei sulge oma mõistust kõigi vaimsete põhimõtete ees. Sallimatu või sõjakalt eitav hoiak võib ta alistada.

Me leiame, et programmi vaimne osa ei tohiks kellelegi raskusi valmistada. *Soov, ausus ja avatud mõistus on tervenemise juures esmatähtsad. Kuid neid ei saa millegagi asendada.*

„Leidub üks põhimõte, mis on tõkkeks igasuguse informatsiooni levikule, kaitseb kõigi argumentide vastu ja hoiab inimest jäägitult alatises teadmatuses – see põhimõte on põlgus enne uurimist."
− HERBERT SPENCER

## III MEDITSIINILNE VAADE AA-le

Alates Dr Silkworth'i toetuseavaldusest Anonüümsetele Alkohoolikutele on arstid ja arstide liidud üle maailma meid tunnustanud. Järgnevad arstide kommentaarid on väljavõtted AA kohta käivast uurimustööst, mis loeti ette iga aastasel New Yorgi osariigi meditsiiniühenduse koosolekul*:

Dr Foster Kennedy, neuroloog: „See Anonüümsete Alkohoolikute organisatsioon kasutab kahte kõige suuremat jõuallikat, mida inimkond tunneb, religiooni ja seda instinkti kuuluda kaaslaste sekka... nn karjainstinkti. Minu arvates peab meie eriala tunnustama seda suurepärast teraapilist relva. Kui me seda ei tee, mõistetakse meid süüdi emotsionaalses steriilsuses ja usu kaotamises, mis liigutab mägesid ning ilma milleta suudab meditsiin vähe."

Dr G Kirby Collier, psühhiaater: „Ma olen mõistnud, et AA on iseseisev ühendus ning nende parimad tulemused on saavutatavad nende enda juhendamisel ja filosoofia tulemusena. Igasugune teraapiline ja filosoofiline meetod, mille taastumismäär on 50–60%, väärib meie tähelepanu."

Dr Harry M Tiebout, psühhiaater: „Olen psühhiaatrina palju mõelnud oma eriala seosest AA-ga ja jõudnud järeldusele, et meie eriline roll seisneb sageli patsiendi ettevalmistamises igasuguse ravi või välise abi vastuvõtmiseks. Ma näen nüüd psühhiaatri ülesandena murda patsiendi sisemne vastupanu, et see, mis temas peitub, võiks õitseda AA programmi mõjul."

Dr W W Bauer ütles 1946. aastal Ameerika Meditsiini Ühingu egiidi all NBC võrgustikus peetud raadiosaates osaliselt järgmist: „Anonüümsed Alkohoolikud ei ole ristirüütlid, ega karskuse ühendus. Nad teavad, et nad ei tohi kunagi juua. Nad aitavad teisi, kellel on sarnased probleemid… Selles atmosfääris saab alkohoolik tihtipeale vabaks sellest liigsest iseendale keskendumisest. Õppides sõltuma kõrgemast jõust ja sukeldudes töösse teiste alkohoolikutega, püsib ta päev päeva järel kaine. Päevad kasvavad nädalateks, nädalad kuudeks ja kuud aastateks."

Dr John F Stouffer, peapsühhiaater, Philadelphia üldhaiglas tsiteerides oma kogemust AA-ga ütles: „Need alkohoolikud, keda siin Philadelphia üldhaiglas kohtume on enamjaolt sellised, kes eraravi endale lubada ei saa ja AA on kaugelt kõige parem asi, mida saame neile soovitada. Isegi nende puhul, kes vahetevahel uuesti siin maanduvad, märkame sügavat muutust nende iseloomus. Te ei tunne neid peaaegu äragi."

Ameerika Psühhiaatrite ühing palus 1949. aastal, et üks Anonüümsete Alkohoolikute vanematest liikmetest koostaks artikli, mis loetaks ette sama aasta ühingu aastakoosolekul. See ülesanne sai täidetud ja artikkel avaldati 1949. aasta novembrikuu väljaandes American Journal of Psychiatry.

(See pöördumine on nüüd avalikustatud brošüürina, mida saab olematu raha eest enamikes AA rühmades või Box 459, Grand Central Station, New York NY 10163, pealkirja all „Kolm Vestlust Arstide Liiduga – Bill W" – mida varem kutsuti „Bill Alkoholismist" ja veel varem „Alkoholism kui Haigus.")

*1944.

## IV LASKERI PREEMIA

Neile,

## V RELIGIOOSNE VAADE AA-LE

Praktiliselt iga usulahu vaimulikud on andnud AA-le oma õnnistuse.

Edward Dowling, S.J.,* Queens Work'i töötaja ütleb, et „Anonüümsed Alkohoolikud on loomulik nähtus; see loomulikkuse punkt on selle koha peal, kus loodus saab kõige lähemale üleloomulikkusele, täpsemalt seal kus alandus ja sellele järgnev alandlikkus paikneb. Kunstimuuseumides ja sümfooniates on midagi vaimset ja katoliiklik kirik kiidab heaks selle kasutamise. Ka AA juures on midagi vaimset ja katoliiklaste osalemine selles peaaegu alati teeb halvast katoliiklasest parema katoliiklase."

Piiskoplik ajakiri The Living Church teeb sellise toimetusliku tähelepaneku: „Anonüümsete Alkohoolikute meetodi põhi, et inimene saab ennast aidata ainult läbi teiste aitamise, on tõeliselt kristlik printsiip. AA kava on liikmete endi poolt kirjeldatud kui 'enese-kindlustus.' See enese-kindlustus on sadadele meestele ja naistele tagasi andnud füüsilise, vaimse ja hingelise tervise ja eneseaustuse, kes oleksid ilme selle iseäraliku aga efektiivse teraapiata väga viletsas olukorras."

John D Rockerfeller Jr-i poolt korraldatud õhtusöögil tutvustas Dr Harry Emerson Fosdick Anonüümseid Alkohoolikuid oma sõpradele sellise tähelepanekuga:

„Ma arvan, et psühholoogilisest vaatepunktist lähtuvalt on selle liikumise lähenemise viisil suur eelis mida ei saa kopeerida. Ma kahtlustan, et kui seda targalt käsitletakse – ja ta paistab olevat tarkades ja ettenägelikes kätes – siis selle projekti ees seisavad võimaluste uksed mis võivad ületada meie kujutlusvõimet."

*Kirikuisa Ed, varajane ja suurepärana AA sõber, kes suri 1960a. kevadel.

## VI KUIDAS AA-GA ÜHENDUST VÕTTA

Ameerika Ühendriikides ja Kanadas on enamikes asulates ja linnades AA rühmad. Seal leiab AA üles telefoniraamatutest, ajalehe kioskitest, politsei jaamadest või kohalikelt preestritelt ja kirikuõpetajatelt. Suurte linnade rühmadel on tihtipeale kohalikud kontorid, kus alkohoolikud või nende pered korraldavad intervjuusid või haiglasse paigutamist. Neid nõndanimetatud rühmade ühendusi võib leida telefoniraamatutest „AA" või „Anonüümsed Alkohoolikud" nimede alt.

USA-s, New Yorgis on Anonüümsete Alkohoolikute rahvusvaheline teenistuse keskus. Üldine AA Teenistuskogu (usaldusisikud) administreerivad AA Üldise Teenistuse Kontorit, AA World Services, Inc., ja meie igakuist ajakirja AA Grapevine.

Kui sa ei leia kohaliku AA-d, siis külasta meie kodulehekülge: [www.aa.org](https://www.aa.org); või kirjuta kiri adresseeritult Anonüümsete Alkohoolikute Box 459, Grand Central Station, New York, Ny 10163, USA ja saad kiire vastuse meie ülemaailmsest keskusest, mis suunab su kõige lähemal asuvasse AA rühma. Kui sinu lähedal ei ole ühtegi, siis sind palutakse astuda kirjavahetusse, mis suurel määral kindlustab sinu kainust, olenemata sellest, kui isoleeritud sa ka ei oleks.

Kui sa oled mõne alkohooliku sugulane või sõber, kes ei näita koheselt välja huvi AA vastu, siis soovitame, et sa kirjutaksid Al-Anon Family Groups Inc., 1600 Corporate Landing Parkway, Virginia Beach, Va 23454-5617, USA. Kodulehekülg: [www.al-anon.org](https://www.al-anon.org).

See on ülemaailmne andmekoda Al-Anoni Pere Rühmadele, mis koosneb suuresti AA liikmete abikaasadest ja sõpradest. See peakontor annab sulle lähima pererühma koosoleku toimumispaiga ja kui soovid, teostavad sinuga kirjavahetust sinu probleemist.

## VII KAKSTEIST KONSEPTSIOONI (LÜHIKESEL KUJUL)

AA Kaksteist Sammu on põhimõtted isikliku tervenemise jaoks. Kaksteist Traditsiooni on Sõpruskonna ühtsuse tagamiseks. Kaasasutaja Bill W poolt 1962. aastal kirjutatud Kaksteist Konseptsiooni Ülemaailmse Teeninduse jaoks kirjeldab põhimõtteid mis aitavad tagada, et erinevad elemendid AA teeninduse struktuurides püsiksid vastutulelikud ja vastutustundlikud nende suhtes keda nad teenivad.

Need „lühikesel kujul" Konseptsioonid võeti vastu 1971. aastal Teenistuse Üldkonverentsil.

**I.** AA ülemaailmse teeninduse kohusetunne ja kõrgeim võim peaks alati paiknema kogu meie Sõpruskonna südametunnistusel.

**II.** AA Teeninduse Üldkonverents on saanud meie maailmaasjade ajamises peaaegu igas praktilises mõttes meie tegelikuks hääleks ja toimivaks südametunnistuseks kogu meie Ühingu jaoks.

**III.** Et tagada toimiv juhtimine, peaksime igale AA elemendile – Konverentsile, AA Teenistuse Üldkogule ja selle teenistuskorporatsioonile, töötajatele, kommiteedele ja täidesaatvatele isikutele – andma traditsioonilise „Otsustamisõiguse."

**IV.** Kõigil vastutatavatel tasemetel peaksime säilitama traditsioonilise „Osalemisõiguse," võimaldamaks hääleõiguslikku esindamist mõistlikus proportsioonis vastutusega, mille igaüks peab täitma.

**V.** Kogu meie struktuuri ulatuses peab kehtima traditsiooniline „Edasikaebamisõigus," millega tagatakse vähemusarvamuste ärakuulamine ja kõigi isiklike pretensioonide tähelepanelik kaalutlemine.

**VI.** Konverents leiab, et enamikes maailmaasjades peaksid esmast algatusvõimet ja aktiivset vastutust üles näitama eelkõige Konverentsi eestkostjaliikmed kes tegutsevad Teeninduse Üldkoguna.

**VII.** Teeninduse Üldkogu Harta ja Eeskirjad on juriidilised instrumendid mis volitavad eestkostjaliikmeid haldama ja juhtima kõiki ülemaailmse teeninduse tegevusi. Konverentsi Harta ei ole juriidiline dokument; tema lõplik efektiivsus tugineb traditsioonil ja AA rahakotil.

**VIII.** Eestkostjaliikmed on peamised planeerijad ja administraatorid üleüldistes poliitilistel ja rahalistel teemadel. Neil on eestkosteline järelvalve eraldi inkorporeeritud ja järjepidevalt aktiivsete teeninduste üle, mida nad viivad täide oma õigusega valida neile asutustele juhid.

**IX.** Hea teeninduse juhatamine kõigil tasemetel on asendamatu meie tuleviku toimetulemise ja turvalisuse jaoks. Esmane ülemaailmse teeninduse juhtimine, mida kord viisid täide asutajad, tuleb eestkostjaliikmete poolt tingimata üle võtta.

**X.** Iga teenindusega seonduva vastutusega peaks kaasnema võrdväärne teenindusega seonduv voli, ja selle voli raamistik peaks olema selgelt määratletud.

**XI.** Eestkostjaliikmetel võiksid alati olla parimad võimalikud komiteed, korporatiivteenistuse juhid, täidesaatvad isikud, töötajad ja konsultandid. Nende koosseisud, kvalifikatsioonid, ametisse määramise protseduurid ja õigused ja kohustused on teemad millesse tuleb alati suhtuda täie tõsidusega.

**XII.** Teeninduse Üldkonverents lähtub kõigis oma tegevustes AA traditsiooni vaimust, kandes hoolt selle eest, et konverents ei kujuneks kunagi ohtlikku jõukust või mõjuvõimu koondavaks organiks; et tegevuste elluviimiseks oleks piisav hulk rahalisi vahendeid koos küllaldase varuga jääks selle mõistliku finantstegevuse põhimõtteks; et konverentsi ühtegi liiget ei ülendataks kunagi ühegi teise liikmega võrreldes ebakompetentsele juhtpositsioonile; et kõigi tähtsate otsuste vastuvõtmiseni jõutakse läbi arutelude, hääletamise ja, kui vähegi võimalik, valdavas üksmeeles; et konverentsi tegevused ei kujune kunagi isiklikul tasemel karistavateks või avalikku vastuolu õhutavateks; ning et sarnaselt Sõpruskonnaga, mida see teenib, jääb ka konverents ise oma mõtetes ja tegudes demokraatlikuks.
