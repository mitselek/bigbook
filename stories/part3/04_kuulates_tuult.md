# KUULATES TUULT

> *Läks tarvis „Inglit", et tutvustada sellele põlisameeriklasest naisele AA-d ja tervenemist.*

Alustasin joomist, kui olin umbes 11-aastane. Elasin oma venna ja tema abikaasaga New Mexicos Gallupi lähistel. Me olime vaesed. Minu jaoks sümboliseeris kodu ubade ja värskete tortillade lõhn. Magasin voodis koos kolme teise lapsega, kus külma talve jooksul sooja saamiseks pidime hoidma lähestikku. Ümberringi oli kõikjal sügav lumi.

Mul oli raskusi lugemise ja koolitööst arusaamisega, seega tegin poppi nii palju kui sain. Isa ja vanaema olid mulle jutustanud lugusid meie rahva katsumustest rännates läbi kõrbede ja üle mägede. Kohtusin ühe poisiga, kellega koos lasime koolist jalga, varastades tagatipuks veoauto. Jõime tekiilat ja avastasime koos kõrbekuivasid maastikke. Mõnikord istusime otse üle tee asuva kauplemispunkti taga. Reservaadi lähedal asuvast tolmusest linnast läbi mürisev rong tõotas meile kaugeid, võluvaid paiku.

458

KUULATES TUULT

459

Kui olin 15, saabusin üksi San Franciscosse, kaasas kitarr, väike kohver ja 30 dollarit. Proovisin kohalikes kõrtsides ja kohvikutes esinedes tööd leida. Uskusin, et võiksin lauljana karjääri teha. Kolm päeva hiljem leidsin end magamas kuskil uksepakul, püüdes leida vihma eest pelgupaika. Mul oli külm, olin rahatu ning mul polnud kuhugi minna. Ainus, mis mul oli, oli uhkus. Seesama uhkus hoidis mind helistamast oma vennale ning minemast tagasi ainsate inimeste juurde, kes olid mind üldse kunagi tundnud.

Ühe pika ja rahutu öö jooksul pani üks keskealine valge mees oma käe minu õlale ja lausus: „Kuule, noor daam, lähme otsime sulle sooja koha ja midagi süüa.” See hind, mida ta minult vastutasuks küsis, tundus selle külma ja vihmase öö kõrval tühine. Lahkusin tema hotellitoast, 50 dollarit näpus. Sealt algas minu pikk ja mingis mõttes isegi tulus prostituudikarjäär. Pärast öö läbi töötamist jõin end täis, et unustada, mida kõike pidin üüri maksmiseks tegema, uinudes alles päikesetõusul. Möödusid nädalad.

Siis hakkasin varastama ja röövisin bensiinijaama ning alkoholipoodi. Mul oli vähe sõpru. Olin õppinud inimesi mitte usaldama. Ühel õhtul umbes kaheksa paiku, nägin autot tee ääres peatumas, kui olin jõudsin end vastu maja seina nõjatada, ise poolpurjakil. Arvasin,et mu tänaõhtune seltsiline on saabunud. Viisaka vestluse käigus leppisime hinnas kokku, mille järel istusin autosse. Äkki tundsin pimestavat lööki oimukohta. Mind löödi meelemärkusetuks. Linnast väljas, mahajäetud alal, tiriti mind autost välja, peksti püstoliga läbi ning jäeti mudasse surema, vihm õrnalt minu peale sadamas. Tulin teadvusele trellitatud akendega haiglas.

460

ANONÜÜMSED ALKOHOOLIKUD

Veetsin seal järgmised seitse nädalat ning pärast korduvaid operatsioone teadvusele tulles, tundsin ümbritseva vaevu ära. Lõpuks, kui olin võimeline natuke kõndima, ütles mulle naispolitseinik, et mind viiakse maakonna vanglasse. See oli mul kahe kuu jooksul kolmas vahistamine. Peaaegu kaks aastat tänavatel oli jätnud oma jälje.

Kohtunik leidis, et ma olen rehabiliteerimatu ja mulle esitati süüdistus 18. kuriteoepisoodis. Järgmised 26 kuud olin tänavatest eemal. Olin sel ajal seitseteist. Esimeste kuude jooksul, oleksin alkoholi saamiseks mida iganes teinud. Teadsin, et narkootikumide ees olen jõuetu, aga ma ei suutnud mõista, mida halba võiks teha alkohol. Suvel pääsesin vabadusse. Mul polnud õrna aimugi, kuhu ma suundun, kuid teadsin, et selle uue vabaduse tähistamiseks kuluks üks hea külm õlu ära. Ostsin kuuspaki ja bussipileti.

Bussist maha astudes leidsin tööd baaris ettekandjana. Oma esimese vahetuse lõpuks sain piisavalt raha, et osta endale üks pudel ja võtta lähedalasuvas räpases motellis tuba.

Mõni nädal hiljem kohtasingi teda, üle pika aja esimest indiaanlast. Kui tulin tööle, nõjatus ta üle piljardilaua. Panin selga põlle, haarasin kandiku ja sammusin tema poole, et vajadusel uuesti täita tema joogiklaas.

„Kes sul reservaadist lahkuda lubas?” küsis ta. Olin maruvihane ja tundsin end alandatu ning häbistatuna.

Sellest mehest sai minu esimese lapse isa. Meie suhe kestis vaid mõne kuu ja oli üks paljudest vastastikku vägivaldsetest suhetest, mis ootasid lähiaastatel ees. Mõni nädal pärast seda kohtumist leidsin end üksi, purjus, kodutu ja rasedana. Kartes jälle vanglas lõpetada, kolisin oma venna ja tema naise juurde.

461

KUULATES TUULT

Mu vend oli saanud väga hea töökoha ning kolis Hawaiile. Seal nägi ilmavalgust ka minu poeg ja sel päeval avastasin oma elu mõtte: olin emaks sündinud. Ta oli ilus, sirgete mustade juuste ja tumedate silmadega. Ma ei olnud kunagi varem end niimoodi tundnud. Võisin oma mineviku taas selja taha jätta ja liikuda lapsega edasi uude ellu.

Umbes aasta pärast sai mul saareelust ja tolleaegsest peikast villand. Jätsin ettekandjaameti ja perega hüvasti ning kolisin oma 1-aastase lapsega Californiasse.

Mul oli vaja transporti, kuid autod maksid liiga palju. Kust ma palju raha saaksin? Ei tundunud sobilik minna tagasi prostituutide sekka samas linnas, kus ma oma poega kasvatasin. Ma võiksin sõita bussiga järgmisesse linna, töötada terve öö ja tulla hommikul koju, kui ma leiaksin kellegi, kes mu väikest poega valvaks. Öötöö eest maksti hästi. Kõik oleks hästi senikaua, kuni ma ei tööta kodu lähedal, kus mu laps koolis käima hakkab. Samuti saaksin tööl juua. Tervisekindlustuse säilitamiseks hoidsin ka sotsiaalabi alles.

Rahaliselt läks mul päris hästi. Umbes aasta pärast leidsin suure ookeanivaatega korteri, ostsin uue auto ja puhast tõugu kollikoera. Sotsiaaltöötajad muutusid uudishimulikuks ja mina ei mõistnud, mis nende probleem oli. Elasin topeltelu – päeval olin superema, öösiti purjus prostituut.

Kohtusin rannas imelise mehega ja me armusime. Kõik tundus kui maapealne paradiis, kuniks ta küsis, kellena ma töötan. Loomulikult ma valetasin, et töötan valitsuses ja mul on kõrgeim julgeolekukategooria, mis tähendas täielikku salastatust. Seetõttu pidin töötama nädalavahetustel, öösiti ja salaja, linnast väljas. Lootsin, et siis ta ei päri nii palju. Selle asemel tegi ta mulle abieluettepaneku.

462

ANONÜÜMSED ALKOHOOLIKUD

Me kolisime kokku ja minu töökorraldus muutus peaaegu võimatuks. Nii nagu ka minu südametunnistus. Ühel õhtul tööle minnes istusin maanteel tipptunni liikluses ja puhkesin nutma. Tundsin, et kogu elatud vale purskub mu sees laiali. Vihkasin ennast ja tahtsin surra. Ma ei suutnud talle tõtt öelda, aga ei tahtnud ka valetamist jätkata. Järsku tabas mind valgustumine. Parim idee, mille peale eales olin tulnud. Sõitsin järgmisel väljasõidul kiirteelt maha, läksin koju ja ütlesin talle, et mind vallandati! Ta võttis selle uudise hästi vastu ja tähistasime seda koos tohutu suure pudeli veiniga.

Minu mineviku painajate varjamine nõudis palju alkoholi, aga olin veendunud, et saan sellest väikesest probleemist õige pea jagu. Ma ei saanud kunagi. Läksime minu joomise tõttu lahku, mille järel pakkisin lapse, koera ja oma kolm kassi väiksesse autosse ning me kolisime mägedesse.

Seda mägilinna olin isa ja vanaemaga lapsena külastanud. Mälestused külvasid mind üle lugudega, kuidas indiaanlased sinna omal ajal olid jõudnud. Sain tööd kohalikus puhkekeskuses tubade koristajana ja õige pea naasin ka sotsiaaltoetusele. Varsti pärast kolimist läks mu poeg kooli. Selleks ajaks tarbisin pea igapäevaselt pudeli tekiilat ja olin pidevalt mäluaugus.

Ühel päeval tõusin üles nagu tavaliselt. Viimane asi, mida mäletan, oli see, et värisesin nii tugevalt, et suutsin vaevu püsti seista. Sõin supilusikatäie mett, lootuses, et see annab mulle vajaliku suhkrulaksu. Järgmine kord tuli mul pilt ette erakorralise meditsiini osakonnas. Sealt öeldi, et kannatan alatoitumise all. Olin umbes 13 kg alakaalus. Ja neil oli jultumust küsida, kui palju ma joon! Kus siin seos on? Lubasin, et ei joo enam kunagi.

Esimest korda elus püüdsin kõigest väest joomist maha jätta. Pärast mõnepäevaseid värinahooge ja iiveldamist otsustasin, et üks pits tekiilat ei tee halba. Mul õnnestus veidi kaalus juurde võtta, aga 6 kuud hiljem kukkusin kokku ja mul tuvastati sisemine verejooks. Sel korral olin haiglas neli päeva. Mulle öeldi, et kui ma joomist ei lõpeta, siis tõenäoliselt suren.

Mu poeg helistas oma vanavanematele ja nad sõitsid meile mägedesse külla. Ma polnud neid aastaid näinud. Saime läbi paremini, kui olin arvanud. See suhe, mille nad mu pojaga lõid, oli imeline. Isa võttis oma lapselapse loodusesse matkama ja ema aitas mu poega hoida, kui pidin tööle minema. Mu tervis vedas jätkuvalt alt. Lõpuks kolisid mu vanemad meie linna, et mind ja oma lapselast aidata.

Otsustasime isaga minna indiaanlaste kokkutulekule. Ma polnud neil hõimupäevadel lapsest saadik käinud. Kui kuulsin neid trummihelisid ja nägin tantsijaid, tärkas minus mingi tohutu valu. Tundsin end kõrvalseisjana. Tahtsin juua. Mu juuksed ulatusid vööni ja kandsin türkiissiniseid ehteid, mida olin aastate jooksul kogunud. Nägin välja nagu nemad, aga ma ei tundnud end ühena nende seast. Tundsin, nagu nad kõik teaksid midagi, mida mina ei tea.

463

KUULATES TUULT

Püüdes tõestada, et mul läheb üha paremini, jõudsin tagasi tänavatele, et teenida veelgi rohkem raha. Vanematele ütlesin, et sõidan mägedesse sõpradele külla. Mind vahistati kolmandat korda, kui sõitsin purjus peaga oma järjekordselt nädalavahetuse tööotsalt tagasi. Öö vangikongis tundus ilma alkoholita lõputult pikk.

Möödusid nädalad ja kuud ning mäluaugud läksid hullemaks. Siis kohtasin kohalikus baaris üht meest. Ta ei meeldinud mulle eriti, aga tal oli palju raha ja mina meeldisin talle küll. Ta viis mind kenadesse restoranidesse ja tegi kalleid kingitusi. Niikaua kui mul mõnest joogist aur üleval oli, suutsin teda taluda.

Üks asi viis teiseni ja niisiis me abiellusime. Kõige mõjuvam põhjus oli teadmine, et ma ei pea enam tänavatele minema ja minu eest kantakse hoolt. Olin hakanud arvama, et mul pole palju elada. Arstide näod muutusid iga kord aina süngemaks, kui mind haiglasse kainenema viidi.

Kogu abielu oli farss ja peatselt hakkas ka mees sellest aru saama. Keegi oli talle minu minevikust rääkinud ja ta tahtis teada tõde. Mul iiveldas, olin väsinud ja purjus. Tunnistasin talle kõik üles, sest mind ei huvitanud enam miski. Sellest ajast saadik tülitsesime igapäevaselt ja minu haiglaskäigud muutusid üha sagedasemaks. Ühel pärastlõunal otsustasin, et ei soovi enam elada ja haarasin kamina kohalt relva. Võlgnen abikaasale oma elu. Ta kuulis õuest mu lapse karjumist ja sööstis tuppa. Ta haaras relvast ja kiskus selle mu käest. Ma olin juhm ja ei suutnud mõista, mis oli just juhtunud. Mu poeg võeti ametivõimude poolt ära ja mind paigutati kinnisesse kriminaalhooldusosakonda. Olin seal kolm päeva.

Pärast vabanemist möödusid järgnevad nädalad kui udus. Ühel õhtul jäi mu mees teise naisega vahele. Me tülitsesime ja ma järgnesin talle autoga, püüdes teda linna peatänaval alla ajada. See intsident põhjustas kuue auto ahelavarii ja kui võimud mu hiljem kätte said, saadeti mind jälle trellide taha. Ma ei mäleta sinna saabumist ja ärgates ei saanud ma aru, kus viibin. Olin randmetest, pahkluudest ja kaelast laua külge seotud. Nad süstisid mulle veeni kaudu kangeid rahusteid ning ja hoidsid mind pikalt sedasi. Viie päeva pärast sain vabaks. Vabanedes polnud mul kedagi järel, seetõttu pidin koju hääletama. Maja oli lukus ja pime ning ei olnud kedagi, kes mind sisse oleks lasknud. Hankisin endale pudeli ja istusin tagumisel verandal lumme ja jõin.

Ühel päeval otsustasin minna pesumajja riideid pesema. Seal oli naine lastega. Ta oli krapsakas ja voltis riideid ilusatesse hunnikutesse suurte korvide sisse. Kust ta oma energia sai? Järsku avastasin, et pean oma riided kuivatisse panema. Mulle ei meenunud, millisesse masinasse olin nad pesema pannud. Vaatasin tulutult enam-vähem 20 erineva masina sisse. Otsustasin selle olukorra lahendada selliselt. Olen seal, kuni kõik teised on oma pesud välja võtnud ja lahkunud. Ma võtaksin endale kõik riided, mis maha jäid, ja enda omad samuti. Kui too teine naine oma ülesanded lõpetas, kirjutas ta midagi väikesele paberile. Ta laadis oma korvid ja lapsed autosse ning tuli tagasi pesumajja. Ta tuli otse minu juurde ja ulatas mulle väikese sinise paberitüki. Ma ei saanud aru, mis seal kirjas oli. Naeratasin viisakalt ja laususin sõbralikult: „Aitäh.” Hiljem lugesin välja telefoninumbri ja selle all kirjutatud sõnumi: „Kui sa tahad kunagi joomise maha jätta, siis helista Anonüümsetele Alkohoolikutele, 24 tundi ööpäevas.”

Miks ta mulle selle andis ja mis andis talle alust arvata, et ma joon? Kas ta siis ei näinud, et selles pudelis oli limonaad? Milline jultumus! Olin häbistatud! Voltisin paberi kokku ja surusin selle oma pükste tagataskusse. Järgmiste nädalate jooksul jäin üha haigemaks. Ühel hommikul ärkasin üksi nagu tavaliselt. Ma polnud oma abikaasat juba tükk aega näinud. Mul oli hädasti jooki tarvis ja voodi kõrval olev pudel oli tühi. Proovisin tõusta püsti, aga mu värisevad jalad ei suutnud keha raskust kanda. Kukkusin põrandale ja hakkasin mööda maja roomates pudelit otsima. Ei midagi! See tähendas, et pidin kodust lahkuma ja poodi minema.

464

ANONÜÜMSED ALKOHOOLIKUD

Leidsin põrandalt oma tühja käekoti, kuid teadsin, et sellises seisus ei jõua ma kunagi autoni. Mind valdas hirm. Kellele võiksin helistada? Mul polnud enam sõpru, ammugi ei saanud ma oma perele helistada. Meenus teksade tagataskus olev number. Ma polnud mitu päeva isegi riideid selga saanud. Kus need püksid üldse olid?

Otsisin maja läbi ja leidsin need lõpuks sealt samast magamistoa põrandalt. Number oli taskus. Pärast kolme katset õnnestus mul see valida. Naishääl vastas.

„Ma ... oeh ... sain selle numbri teie käest... oeh... Kas see on AA?”: küsisin ma.

„Jah. Kas te tahate joomise maha jätta?”

„Palun, jaa. Ma vajan abi. Oh, Jumal.” Tundsin, kuidas tulised pisarad mu näole voogavad.

Viis minutit hiljem sõitis ta minu sissesõiduteele. Ta pidi olema mingit sorti ingel. Kuidas oli ta sel päeval pesupoes tühjast kohast välja ilmunud? Kuidas oli ta teadnud? Kuidas olin ma kogu selle aja tema numbri alles hoidnud, ilma et oleksin selle ära kaotanud?

AA naine hoolitses selle eest, et mul ei oleks majas alkoholi. Ta oli minu vastu tükk aega väga karm. Käisin iga päev koosolekutel ja hakkasin tegema samme. Esimene Samm näitas mulle, et ma olen jõuetu alkoholi ja kõige muu ees, mis ohustab mu kainust või ähmastab mu mõtlemist. Alkohol oli ainult sümptom palju sügavamatele probleemidele, nagu ebaausus ja eitamine. Nüüd tuli mul jõuda endast suurema Jõuni. See oli minu jaoks väga raske. Kuidas võisid kõik need valged inimesed üldse arvata, et nad suudavad mind mõista? Nad kutsusid kohale kaine indiaani naise, kes minuga terve päeva töötas. See oli väga võimas päev. See indiaani naine ei andnud mulle üldse armu. Ma ei unusta teda kunagi. Ta veenis mind, et ma pole ainulaadne. Ta ütles, et need valged tüübid on parim asi, mis on minuga kunagi juhtunud.

„Kus sa ilma nendeta oleksid?" küsis ta. „Millised on alternatiivid? On sul endal paremaid lahendusi? Mitut indiaanlast sa tead, kes sul kaineks jääda aitavad?”. Tol hetkel ei tulnud mulle ühtegi meelde. Pisarates alistusin, mul polnud vastuseid ning otsustasin teha nagu nad ütlevad. Ma leidsin, et minu jaoks on Kõrgem Jõud koosolekutel osalejate kohal hõljuv maagia. Otsustasin seda Jõudu nimetada Suureks Vaimuks.

465

KUULATES TUULT

Kaksteist Sammu tungisid sõrgkangina minu ebaaususe ja hirmude sisse. Mulle ei meeldinud see, mida ma enda kohta teada sain, kuid ma ei tahtnud ka minna tagasi sinna, kust olin tulnud. Avastasin, et planeedil pole olemas ainet, mis aitaks mul ausaks saada. Olin nõus tegema peaaegu mida iganes, et vältida endaga töö tegemist.

Mind hoidis kainena see armastus, mida tundsin Anonüümsete Alkohoolikute ruumides, kuniks hakkasin mõistma aususe olemust. Sealt leidsin oma elu esimesed sõbrad. Tõelised sõbrad, kes hoolivad päriselt isegi siis, kui mul on näpud põhjas ja olen meeleheitel. Pärast kahekümne kahe kuulist kainust suutsin viimaks teha ausa inventuuri. Viies Samm aitas mul näha mu enda osa neis vimmades ja hirmudes. Suure Raamatu peatükk „Kuidas see töötab”, seadis mu ette mitu küsimust. Vastused neile küsimustele aitasid mul teada saada, millised on minu reaktsioonid elu tingimustele. Iga vastus igale vimmale, tõelisele või kujuteldavale, oli olnud haige ja enesehävituslik. Ma olin lasknud teistel kontrollida oma heaolu ja käitumist. Mõistsin, et teiste käitumine, arvamused ja mõtted ei puutu üldse minusse. Mind puudutasid ainult minu omad. Palusin oma Kõrgemal Jõul eemaldada kõik see, mis takistab mul Talle ja teistele kasulik olla ning abi ehitada üles uus elu.

Oma praeguse abikaasaga tutvusin AA koosolekul. Koos kanname seda sõnumit ka teistele indiaanlastele reservaatides üle riigi. Pärast ligi kahte aastat kainust hakkasin koolis taas viienda klassi tasemel õppima. Peale ülikooli alustasin oma äriga. Tänaseks avaldan enda kirjutatud raamatuid. Meie tütar sündis minu kainusaastate algul ja on praeguseks juba keskkoolis. Ta ei ole kunagi näinud oma ema joomas. Meie pere on pöördunud oma esivanemate vaimsuse juurde. Me võtame osa higitelkide rituaalidest ja teistest iidesetest traditsioonidest suveräänse põlisrahva maal. Korraldame indiaanlaste internaatkoolides ja teistes asutustes kainete põliselanike vestlusringe ja räägime oma tervenemisest.

Täna elan ma ausat elu. Iga tegu, sõna, palve ja kaheteistkümnenda sammu sõnumi viimine on investeering minu hingelisse vabadusse ja eneseteostusesse. Olen armunud ja uhke, et olen indiaanlane. Ühel AA koosolekul indiaanlaste reservaadis kuulsin sõnu „Kainus on traditsiooniline”. Ma seisan selle püha mäe tipus ja kuulan tuult. Täna on mul oma Loojaga teadlik igapäevane side ja Ta armastab mind. Tänu taastumisele Anonüümsetes Alkohoolikutes, Kaheteist Sammu programmile ja armastusele on kõik minu elus Püha.
