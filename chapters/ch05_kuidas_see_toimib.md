# Peatükk 5: Kuidas see töötab (lk 58)

Oleme harva näinud inimest, kes on meie teed põhjalikult järgides ebaõnnestunud. Ei tervene need, kes ei suuda või ei taha sellele lihtsale programmile täielikult pühenduda. Tavaliselt on need mehed ja naised, kes loomult ei suuda iseenda vastu ausad olla. Selliseid õnnetuid leidub. See pole nende süü – näib, et nad on sellistena sündinud. Kuna nad ei suuda omandada ega arendada eluviisi, mis nõuab jäägitut ausust, on nende eduvõimalused keskmisest madalamad. On ka selliseid, kes kannatavad tõsiste emotsionaalsete ja psüühiliste häirete all, kuid paljud neist tervenevad, kui nad suudavad olla ausad.

Meie lood räägivad üldjoontes sellest, millised me olime, mis meiega juhtus ja millised oleme praegu. Kui olete otsustanud, et tahate seda, mis meil on, ning olete selle nimel kõigeks valmis − siis olete küps teatud sammude astumiseks.

Mõned neist sammudest tekitasid meis tõrke. Me mõtlesime, et suudame leida kergema ja valutuma mooduse. Kuid me ei suutnud. Palume teid tõsimeeli ja siiralt olla algusest peale kartmatud ning põhjalikud. Mõned meist püüdsid oma vanadest mõtetetest kinni hoida ning tulemus oli null, kuni me nendest täielikult lahti lasime.

Pidage meeles, et meil on tegemist alkoholiga – salakaval, segadusttekitava ja võimsaga! Ilma abita ei suutnud me sellest jagu saada. Kuid on Üks, kelle päralt on kogu vägi ja võim – see Üks on Jumal. Püüdke Teda nüüd leida!

Poolikud abinõud ei viinud meid kuhugi. Me seisime pöördepunktis. Palusime täielikus loobumuses Tema kaitset ning hoolt.

Astusime järgmised sammud, mida me tervenemisprogrammina soovitame:

1. Tunnistasime, et oleme jõuetud alkoholi ees – et meie elud oli muutunud juhitamatuks.
2. Hakkasime uskuma, et mingi meist suurem Jõud võib taastada meie terve mõtlemise.
3. Otsustasime anda oma tahte ja elu Jumala hoolde, nii nagu meie Teda mõistsime.
4. Viisime läbi enda põhjaliku ja kartmatu moraalse inventuuri.
5. Tunnistasime Jumalale, iseendale ja mõnele teisele inimesele oma vigade tõelist olemust.
6. Olime täiesti valmis selleks, et Jumal kõrvaldaks kõik need meie iseloomuvead.
7. Palusime Teda alandlikult, et ta kõrvaldaks meie puudused.
8. Koostasime nimekirja kõigist inimestest, kellele olime kahju teinud, ja hakkasime soovima seda neile kõigile hüvitada.
9. Hüvitasime neile inimestele tehtud kahju vahetult, kui see oli võimalik, välja arvatud juhtudel, kui oleksime sellega kahjustanud neid või teisi.
10. Jätkasime isikliku inventuuriga ja kui olime milleski eksinud, tunnistasime seda otsekohe.
11. Otsisime palvete ja meditatsiooni abil võimalust täiustada oma teadlikku sidet Jumalaga, nii nagu meie Teda mõistame, paludes ainult arusaamist Tema tahtest meie suhtes ning jõudu selle elluviimiseks.
12. Olles nende sammude tulemusena vaimselt ärganud, püüdsime kanda seda sõnumit teiste alkohoolikuteni ning järgida neid põhimõtteid kõigis oma tegemistes.

Nii mõnigi meist hüüatas: „Küll on kord! Mina sellega hakkama ei saa.” Ärge kaotage julgust. Keegi meist pole suutnud neid põhimõtteid alati täiuslikult järgida. Me pole pühakud. Tähtis on see, et oleme valmis vaimsele teele asuma. Meie poolt kirja pandud põhimõtted on arengu teenäitajad. Me taotleme pigem vaimset edasiminekut kui vaimset täiust.

Meie alkohooliku kirjeldus, agnostikutele mõeldud peatükk ning meie isiklikud seiklused enne ja pärast toovad selgelt esile kolm asjakohast ideed:

(a) Et me olime alkohoolikud ega suutnud oma elusid juhtida.
(b) Et tõenäoliselt ei oleks ükski inimlik jõud suutnud leevendada meie alkoholismi.
(c) Et Jumal suudab ja teeb seda, kui Teda siiralt otsida.

## Inventuur, vimmad ja hirmud

Kirjutasime oma pahameelenimekirjas iga nime taha selle, mis meid riivas. Kas oli puudutatud meie enesehinnangut, turvatunnet, ambitsioone, isiklikke või seksuaalsuhteid?

Olime harilikult sama täpsed nagu järgneva näite puhul:

| Kannan vimma: | Põhjus: | Puudutab minu: |
|---|---|---|
| Härra Browni peale | Tema tähelepanu minu naise suhtes. Ta rääkis mu naisele minu armukesest. Brown võib mu töökoha endale saada. | Seksuaalsuhteid. Enesehinnangut (hirm). Seksuaalsuhteid. Enesehinnangut (hirm). |
| Proua Jonesi peale | Ta on segane ja tõrjub mind. Ta lasi oma mehe joomise pärast haiglasse panna. Mees on minu sõber. Ta on keelepeksja. | Turvatunnet. Enesehinnangut (hirm). Isiklikke suhteid. Enesehinnangut (hirm). |
| Oma tööandja peale | Ebamõistlik, ebaõiglane, kamandav. Ähvardab mind joomise ja kuluarvete võltsimise pärast lahti lasta. | Enesehinnangut (hirm). Turvatunnet. |
| Oma naise peale | Ei mõista mind ja näägutab. Talle meeldib Brown. Tahab maja oma nimele kirjutada. | Eneseuhkust, isiklikke seksuaalsuhteid, turvatunnet (hirm). |

Vaatasime tagasi kogu oma eelnevale elule. Peamine oli seejuures põhjalikkus ning ausus. Valmis saanud, mõtlesime selle üle hoolikalt järele. Kõigepealt ilmnes, et maailm ja inimesed eksisid üsna sageli. Enamik meist ei jõudnud kaugemale järeldusest, et teised eksisid. Tavaliselt viis see selleni, et inimesed jätkasid meie suhtes valesti käitumist ja meie olime endiselt kibestunud. Mõnikord valdas meid kahetsus ja siis olime kibestunud enda peale. Kuid mida enam me võitlesime ja üritasime oma tahtmist läbi suruda, seda hullemaks asjad läksid. Nagu sõjaski, võitis võitja ainult näiliselt. Meie võidurõõmu hetked jäid üürikeseks.

On ilmne, et elu, milles leidub sügavat vimma, viib vaid tühisuse ja ebaõnneni. Täpselt sel määral, mil me neid endale lubame, raiskame tunde, mis võinuks olla väärtuslikud. Kuid alkohooliku puhul, kelle lootus seisneb vaimse kogemuse säilitamises ja kasvatamises, on taoline vimma kandmine eriti ohtlik. Me leidsime, et see osutub saatuslikuks. Taolisi tundeid endas kandes lõikame ennast ära Vaimu päikesevalgusest. Alkoholi­hullus naaseb ja me joome taas. Ja joomine tähendab meile surma.

Kui tahtsime elada, siis pidime vihast lahti saama. Tusatsemine ja sisemised raevuhood pole meie jaoks. Need võivad olla normaalsetele inimestele kahtlase väärtusega luksuseks, kuid alkohoolikule mõjuvad need nagu mürk.

Pöördusime oma nimekirja juurde tagasi, sest selles peitus tuleviku võti. Olime valmis seda täiesti teise nurga alt vaatama. Me hakkasime nägema, et maailm ja teised inimesed valitsesid tõepoolest meie üle. Sellises meeleseisundis oli teiste inimeste väärtegudel, kujuteldavatel või mitte, lausa tappev jõud. Kuidas leida pääsetee? Mõistsime, et peame need vimmad kontrolli alla saama, ent kuidas? Me ei saanud neid lihtsalt olematuks soovida nagu alkoholigi.

Selline oli meie suund: me mõistsime, et inimesed, kes olid meile ülekohut teinud, olid võib-olla vaimselt haiged. Kuigi meile ei meeldinud nende sümptomid ja kuidas need meid häirisid, olid need inimesed haiged nagu meiegi. Palusime Jumalat, et ta aitaks meil nende suhtes üles näidata samasugust sallivust, haletsust ja kannatlikkust, nagu meie oma haige sõbra puhul meelsasti ilmutaksime. Kui keegi on meid pahandanud, ütleme endale: „See on haige inimene. Kuidas ma saaksin talle kasulik olla? Jumal, päästa mind viha küüsist. Sinu tahtmine sündigu.”

Me väldime tagasi tegemist või vaidlemist. Haigeid ei peaks niimoodi kohtlema. Nii tehes hävitame võimaluse olla kasulikud. Me ei saa kõigile inimestele kasulikud olla, kuid vähemasti näitab Jumal meile, kuidas võtta igaühe suhtes lahke ning salliv hoiak.

Vaatame veel kord oma nimekirja. Jättes kõrvale kogu teiste tehtud ülekohtu, otsisime järjekindlalt omaenese vigu. Kus olime olnud isekad, ebaausad, omakasupüüdlikud ja hirmul? Kuigi mõni olukord ei tekkinud ainuüksi meie süül, üritasime teise asjassepuutuva inimese hoopis välja jätta. Milles seisnes meie süü? See oli meie, mitte kellegi teise inventuur. Oma eksimusi märgates loetlesime need üles. Asetasime need mustvalgena enese ette. Tunnistasime ausalt oma eksimusi ja tahtsime neid heaks teha.

Pange tähele, et härra Browni, proua Jonesi, tööandja ja naise puhul nimetatud probleemide kõrval seisab sulgudes sõna „hirm”. See lühike sõna puudutab mingil määral kõiki meie elu tahke. See kuritahtlik ja lagundav niit läbis tervet meie olemasolu kudet. See lükkas käima asjaolude rodu, mis tõi meile meie arvates teenimatut ebaõnne. Kuid kas me mitte ise seda palli veerema ei pannud? Vahel leiame, et hirm peaks olema võrdväärne varastamisega. Tundub, et see toob isegi rohkem kahju.

Me vaatasime oma hirmud põhjalikult üle. Panime need paberile kirja ka siis, kui nendega ei seondunud ükski vimm. Küsisime endalt, miks meil need olid? Kas mitte sellest, et enese tarkusele tuginemine meid hätta jättis? Enese tarkusest piisas paljuks, kuid kaugeltki mitte kõigeks. Kunagi oli mõnel meist küllaga enesekindlust, kuid see ei lahendanud täielikult ei hirmu ega ühtegi teist probleemi. Kui see meid ülbeks muutis, siis seda hullem.

Võib-olla leidub parem tee − me usume küll. Sest nüüd toetume teistsugusele alusele, milleks on Jumala usaldamine ja tema peale lootmine. Me usaldame pigem piiritut Jumalat kui piiratud ennast. Me oleme siin ilmas selleks, et etendada osa, mille Tema meile määrab. Just sel määral nagu me teeme nii, nagu Tema meie arvates sooviks, ning alandlikult Tema peale loodame, võimaldab Ta meil hädale ja viletsusele vastukaaluks panna meelerahu.

Me ei palu eales kelleltki vabandust selle eest, et oma Loojast sõltume. Võime vaid naerda nende üle, kes peavad vaimsust nõrkuse teeks. Paradoksaalsel moel on see hoopis tugevuse tee. Ajalugu on tõestanud, et usk tähendab vaprust. Kõik usklikud on vaprad. Nad usaldavad oma Jumalat. Me ei pea kunagi Jumala pärast vabandama. Selle asemel laseme Tal meie kaudu näidata, mida Ta suudab. Me palume Tal võtta meie hirm ning juhtida meie tähelepanu sellele, milline Ta soovib, et me oleksime. Sedamaid hakkame hirmust üle saama.

## Seksuaalelu ja ammuletulekud

Nüüd seksist. Paljud meist pidid sellega seoses oma suhtumist revideerima. Eelkõige katsusime selles küsimuses mõistlikud olla. On väga kerge õigelt teelt kõrvale kalduda. Näeme, et inimeste arvamused on siin sageli äärmuslikud − võib-olla isegi absurdselt. Üks koolkond kisendab, et seks on meie loomuse madalama poole himu, vaid pelgalt soojätkamise hädavajadus. Teised jälle nõuavad seksi ja veelgi rohkem seksi; nad taunivad abielu; nad arvavad, et enamik inimkonna hädasid on tingitud seksuaalpõhjustest. Mõned arvavad, et meil ei ole seksi piisavalt või et see pole see päris õige. Nad omistavad sellele tähtsust igas eluvaldkonnas. Üks koolkond ei lubaks meil seda üldse mekkida, teine vürtsitaks sellega kõik üle. Me tahame sellest vastasseisust kõrvale hoida. Me ei taha olla kellegi seksuaalkäitumise kohtunikuks. Meil kõigil on seksuaalprobleeme. Kui meil neid ei oleks, siis poleks me kuigivõrd inimesed. Mida siis nendega peale hakata?

Mõtlesime oma varasemate aastate käitumise üle järele. Millal olime olnud isekad, ebaausad või hoolimatud? Kellele olime haiget teinud? Kas olime põhjendamatult tekitanud armukadedust, kahtlusi või kibestumust? Milles me eksisime ja mida oleksime pidanud teisiti tegema? Panime selle kõik kirja ja vaatasime üle.

Taolisel moel püüdsime kujundada oma tulevase seksuaalelu mõistliku ja tasakaaluka ideaali. Sellise lähenemise võtsime aluseks iga suhte hindamisel − oli see isekas või mitte? Palusime Jumalat, et ta vormiks meie ideaale ja aitaks meil nende järgi elada. Pidasime alati meeles, et meie seksuaalsed võimed on Jumala antud ning seega head, mitte midagi, mida kasutada kergemeelselt või isekalt, ega ka midagi, mida põlata või jälestada.

Milliseks meie ideaal ka ei kujuneks, peame olema valmis selle suunas kasvama. Peame olema valmis tehtud halba heastama, välja arvatud juhul, kui me seda tehes veelgi rohkem halba põhjustaksime. Teisisõnu, käsitleme seksi nagu iga teist probleemi. Mediteerides küsime Jumalalt, kuidas peaksime igas konkreetses olukorras käituma. Kui me tõepoolest tahame õiget vastust, siis me ka saame selle.

Vaid Jumal saab hinnata meie seksuaalset olukorda. Teistega nõu pidamine on sageli kasulik, kuid viimase sõna laseme öelda Jumalal. Me mõistame, et mõned inimesed on seksi suhtes sama fanaatilised, kui teised vabameelsed. Me hoidume hüsteerilistest mõtetest ja nõuannetest.

Mis siis, kui me ei küündi valitud ideaalini ja komistame? Kas see tähendab, et hakkame jälle jooma? Mõnede arvates on see nii. Kuid see on vaid pool tõde. Kõik sõltub meist ja meie motiividest. Kui me kahetseme oma tegusid ja soovime siiralt, et Jumal meid paremaks muudaks, usume, et meile antakse andeks ja oleme sellega õppetunni kätte saanud. Kui me ei kahetse ja meie käitumine jätkuvalt teisi kahjustab, siis hakkame üsna kindlasti jooma. Me ei teoretiseeri. Need on faktid meie kogemustest.

Seksi kohta kokkuvõtteks: me palume siiralt endale õiget ideaali, juhatust igas küsitavas olukorras, tervet mõistust ja jõudu õigesti tegutseda. Kui seks on probleemiks, asume seda innukamalt teisi aitama. Mõtleme nende vajadustele ja töötame nende vajaduste heaks. See aitab meil tähelepanu mujale suunata.

## Igapäevane vaimne praktika ja sammude rakendamine

Kui otsustame, kes meie loo ära kuulab, siis ei raiska me enam aega. Meil on olemas kirjalik inventuur ja me oleme pikaks jutuajamiseks valmis. Me selgitame kaaslasele, mida kavatseme teha ja miks peame seda tegema. Ta peab mõistma, et see toiming on meile elu ja surma küsimus. Enamik inimesi, kellele niimoodi lähenetakse, on heameelega abiks, meie usaldus on neile auasi.

Jätame eneseuhkuse kõrvale ja asume asja kallale, valgustades iga oma iseloomu käändu, iga pimedat nurka oma minevikust. Olles selle sammu ilma midagi salgamata sooritanud, tunneme sellest suurt rõõmu. Me võime maailmale silma vaadata. Võime olla üksi täies rahus ja kerguses. Meie hirmud kaovad. Me hakkame tunnetama oma Looja lähedust. Meil võisid ka varem olla mõningad vaimsed uskumused, kuid nüüd hakkame tundma vaimset kogemust. Tunne, et alkoholiprobleem on kadunud, valdab meid tihti tugevalt. Me tunneme, et kõnnime Laial Maanteel Universumi Vaimuga käsikäes.

Koju jõudnud, otsime endale koha, kus saaksime tunnikese vaikselt olla ja mõtleme tehtu üle hoolikalt järele. Täname Jumalat kogu südamest, et oleme Teda paremini tundma õppinud. Võtnud riiulilt käesoleva raamatu, pöörame lahti lehekülje, kus kirjeldatakse kahtteistkümmet sammu. Esimest viit ettepanekut tähelepanelikult lugedes küsime endalt, ega me midagi välja ei ole jätnud, sest meil on käsil sellise võlvkaare ehitamine, mille alt me lõpuks vabana läbi astume. Kas meie senine töö on olnud korralik? Kas kivid on õigesti paigale asetatud? Ega me vundamendi tsemendiga koonerdanud? Ega me mörti ilma liivata proovinud teha?

Kui võime oma vastustega rahule jääda, siis heidame pilgu Kuuendale Sammule. Oleme juba rõhutanud, et valmisolek on siin asendamatu. Kas oleme nüüd valmis laskma Jumalal eemaldada meilt kõik need asjad, mille oleme tunnistanud vastuvõetamatuks? Kas Ta võib nüüd võtta need kõik − viimse kui ühe? Kui me ikka veel millegi külge klammerdume, millest me ei taha lahti lasta, siis palume Jumalat, et ta aitaks meil olla valmis.

Kui oleme valmis, siis lausume midagi sellist: „Mu Looja, ma olen valmis, et Sa võtaksid mu koos kõige hea ja halvaga. Ma palun, et Sa vabastaksid mu viimsestki iseloomuveast, mis ei lase mul Sulle ja minu kaaslastele kasulik olla. Anna mulle jõudu, kui ma siit väljun, viia ellu sinu tahet. Aamen.” Sellega oleme läbinud Seitsmenda Sammu.

Nüüd on vaja rohkem tegusid, sest muidu avastame, et „Usk ilma tegudeta on surnud”. Vaadelgem Kaheksandat ja Üheksandat Sammu. Meil on nimekiri kõigist inimestest, keda oleme kahjustanud ja kellele me oleme valmis seda hüvitama. Me koostasime selle nimekirja inventuuri käigus. Viisme läbi põhjaliku enesehindamise. Nüüd läheme oma kaaslaste juurde ja parandame neile minevikus tekitatud kahju. Püüame minema pühkida selle rämpsu, mis on kuhjunud meie püüdlusest elada omaenese tahte varal ja ise etendust juhtida. Kui meil puudub selleks tahe, siis palume seni, kuni see saabub. Pidage meeles, et kõige alguses leppisime kokku, et alkoholist võitu saamiseks oleme valmis kuitahes kaugele minema.

On võib-olla teisigi kõhklusi. Vaadates üle nimekirja ärituttavatest ja sõpradest, keda olime haavanud, võime ehk peljata neile vaimsel pinnal lähenemist. Kuid ärgem heitugem. Mõnede inimeste puhul ei tarvitse me – ja võib-olla ei tohikski – esimesel lähenemisel rõhutada vaimset külge. Me võime neis eelarvamusi tekitada. Antud hetkel püüame oma elu korda seada. Kuid see ei ole veel eesmärk omaette. Meie tõeliseks sihiks on end selliselt muuta, et meist oleks maksimaalselt kasu Jumalale ja kaasinimestele. Vaevalt on tark minna inimese juurde, kes on meie ülekohtu pärast endiselt tõre, ja teatada talle oma usule pöördumisest. Poksiareenil nimetatakse seda lõua etteseadmiseks. Milleks asetada ennast olukorda, kus meid võidakse hakata fanaatikuteks ja usuhulludeks pidama? Sellega võime hävitada edaspidise võimaluse kasulikku sõnumit edasi kanda. Kuid inimesele meie vastas avaldab kindlasti muljet siiras soov halba heaks teha. Teda huvitab rohkem meie hea tahte nägemine, kui meie vaimsetest avastustest kuulda saamine.

Me ei kasuta seda ettekäändena Jumala teemast kõrvale põiklemiseks. Kui see teenib häid eesmärke, oleme valmis taktitundeliselt ja arukalt kuulutama oma veendumusi. Kerkib aga küsimus, kuidas läheneda kunagi vihatule inimesele. Võib ju olla, et tema on meile veel rohkem kahju teinud kui meie temale ning kuigi me oleme tema suhtes võtnud soodsama hoiaku, ei ole me siiski liiga varmad oma vigu tunnistama. Sellele vaatamata haarame ka inimese puhul, kes meile ei meeldi, ohjad enda kätte. Vaenlase juurde minna on raskem kui sõbra juurde, kuid me näeme, et sellest on meile palju rohkem kasu. Me läheme tema juurde abivalmis ja andestavas meeleolus, tunnistades oma varasemat halba suhtumist ja väljendades kahetsust.

Mingil tingimusel ei tohi me sellist inimest kritiseerida või temaga vaielda. Me lihtsalt ütleme talle, et meil ei õnnestuks iial joomisest jagu saada, kui me ei tee oma mineviku klaarimiseks kõik, mis võimalik. Oleme seal selleks, et pühkida puhtaks oma tänavapool, andes endale aru, et enne seda ei õnnestu meil midagi korda saata, püüdmata kunagi talle ette kirjutada, mida ta tegema peaks. Jutt pole tema eksimustest. Me jääme ainult enda omade juurde. Kui meie olek on rahulik, siiras ja avatud, siis õnnestub meil ka tulemusi saavutada.

Üheksal juhul kümnest juhtub midagi ootamatut. Mõnikord tunnistab Inimene, kelle juurde oleme tulnud ka oma süüd ja nii lahtub aastatepikkune vaen vaid ainsa tunniga. Harva ei saavuta me rahuldustpakkuvat edu. Vahel kiidavad kunagised vaenlased meie nüüdse teguviisi heaks ja soovivad meile kõike paremat. Mõnikord pakuvad nad ka abi. Ometi ei tohi me lasta end sellest eksitada, kui keegi meid oma kontorist välja viskab. Me oleme näidanud oma head tahet, oleme teinud oma osa. Vesi on juba paisu tagant välja lastud.

Enamik alkohoolikuid on raha võlgu. Me ei väldi oma võlausaldajaid. Rääkides neile sellest, mida praegu üritame, ei salga me ka oma joomist; nad teavad seda tavaliselt niikuinii. Samuti ei pelga me oma alkoholismi tunnistada kaalutlusel, et see võib põhjustada rahaprobleeme. Ka kõige südametum võlausaldaja võib meid niisuguse lähenemise korral üllatada. Sõlmides nendega nii hea kokkuleppe kui võimalik, anname neile mõista, et meil on kahju. Joomise tõttu on võla tagasimaksmine viibinud. Meil tuleb üle saada hirmust võlausaldajate ees, ükskõik kui kaugele meil tuleb selleks minna, sest kui me kardame nendega kohtuda, hakkame tõenäoliselt uuesti jooma.

Võib-olla oleme toime pannud ka mõne kuriteo, mis meid trellide taha viiks, kui ametivõimud sellest teada saaksid. Meil ei pruugi olla piisavalt raha, et tehtut heastada. Ühele inimesele oleme oma tegu juba usalduslikult tunnistanud, kuid oleme kindlad, et teo ilmsiks tulles pannakse meid vangi või kaotaksime oma töökoha. Võimalik, et see on vaid pisikuritegu nagu näiteks kuluarve sihilik väärkasutus. Enamik meist on midagi niisugust teinud. Või oleme näiteks lahutanud ja uuesti abiellunud, kuid pole esimesele abikaasale alimente maksnud. Ta on selle üle nördinud ja taotleb meie vahistamist. Ka sellised hädad on tavalised.

Kuigi hüvitusel võib olla lugematuid vorme, on olemas ka mõned üldpõhimõtted, millest tuleks juhinduda. Tuletades endale meelde, et oleme otsustanud vaimse kogemuse nimel kõigeks valmis olla, palume õige teo sooritamiseks jõudu ning juhatust, ükskõik millised isiklikud tagajärjed sellel võiksid olla. Me võime kaotada oma positsiooni, maine või seista silmitsi vanglakaristusega, kuid oleme valmis seda tegema. Me peame selleks valmis olema. Me ei tohi millegi ees tagasi kohkuda.

Tavaliselt on siiski asjasse segatud ka teised inimesed. Seetõttu ei tohi me olla tormakad ja arutud märtrid, kes enda alkoholismisügavikust päästmiseks mõtlematult teisi ohvriks toovad. Üks meie tuttav mees oli uuesti abiellunud. Vihavimma ja joomise tõttu ei olnud ta esimesele naisele alimente maksnud. Naine oli maruvihane. Ta läks kohtusse ja taotles korralduse mehe arreteerimiseks. Mees oli asunud meie eluviiside järgi elama, oli omale töökoha kindlustanud ja hakkas juba pinnale tõusma. Oleks olnud eriti suur kangelaslikkus, kui ta oleks Kohtuniku ette marssinud ja öelnud: „Siin ma olen.”

Leidsime, et ta peaks olema valmis seda tegema, kui muud üle ei jää, ent kui ta vangis oleks, ei saaks ta ju kummagi perekonna eest hoolt kanda. Soovitasime tal esimesele naisele kirjutada, oma süüd tunnistada ja lepitust paluda. Mees tegigi seda ning ühtlasi saatis ka väikese summa raha. Ta teatas naisele oma edaspidistest kavatsustest. Ta ütles, et on täiesti valmis vangi minema, kui naine seda nõuab. Loomulikult ei nõudnud naine seda ja kogu lugu on juba ammu ära klaaritud.

Enne tõsiste tegude tegemist, mis võivad puudutada ka teisi inimesi, peame kindlaks tegema, et meil on selleks nende nõusolek. Kui oleme neilt loa saanud, teistega nõu pidanud, Jumalalt abi palunud ja too otsustav samm on vajalik, siis ei tohi me enam tagasi kohkuda.

Sellega seoses meenub lugu ühest meie sõbrast. Kord juues võttis ta tuliselt vihatud ärikonkurendilt vastu rahasumma, mille kohta ta mingit kviitungit vastu ei andnud. Hiljem eitas ta raha saamist ja kasutas kogu lugu selle mehe maine kahjustamiseks. Seega kasutas ta oma ebaausat tegu teise mehe maine hävitamise vahendina. Tema rivaal laostus tõepoolest.

Ta tundis, et ta on teinud halba, mida ta kuidagi ei saa enam heaks teha. Kui ta vana loo uuesti üles võtaks, tekiks oht, et ta võib sellega oma äripartneri mainet kahjustada, tema perekonda häbistada ja temalt elatusvahendid võtta. Mis õigus oli tal asjasse segada inimesi, kes temast sõltusid? Kuidas saakski ta üldse avaliku sõnavõtuga oma konkurendi au taastada?

Pärast arupidamist naise ja äripartneriga jõudis ta järeldusele, et parem võtta need riskid, kui seista süüdi­olevana hävitavas laimus oma Looja palge ees. Ta mõistis, et peab tegema kõik, mis võimalik, et kahju heastada, isegi kui see tähendab isiklikku kaotust.

## Igapäevane vaimne hooldus

Kellegagi ja heastame kiiresti halva, kui me seda oleme tekitanud. Seejärel suuname oma mõtted otsustavalt mõnele inimesele, keda saame aidata. Meie juhtmõtteks on armastus ja sallivus teiste suhtes.

Me oleme lakanud võitlemast kellegi või millegi vastu – ­isegi alkoholi vastu. Sest selle aja peale on terve mõistus taastunud. Me tunneme harva huvi alkoholi vastu. Kiusatusse sattudes põrkume sellest eemale kui kõrvetavast leegist. Me reageerime arukalt ja normaalselt ning me hakkame nägema, et see on juhtunud iseenesest. Hakkame mõistma, et meie uus suhtumine alkoholi on meile antud ilma vähimagi meiepoolse mõtte või pingutuseta. See lihtsalt tuleb! See ongi see ime. Me ei võitle alkoholi vastu ega väldi ka kiusatust. Tunneme, nagu oleks meid seatud neutraalsesse asendisse − turvaliselt ja kaitstult. Me ei ole isegi mitte vandunud alkoholita olla. Selle asemel on probleem kõrvaldatud. Meie jaoks teda enam ei eksisteeri. Me ei muutu selle üle ülbeks ega tunne hirmu. Selline on meie kogemus. Selline on meie reaktsioon, niikaua kui me heas vaimses vormis püsime.

Vaimset tegevuskava on kerge kõrvale heita ja loorberitele puhkama jääda. Nii tehes, ootavad meid probleemid, sest alkohol on salakaval vaenlane. Alkoholism ei ole meist välja ravitud. Meile on antud vaid karistuse päev-päeva järel edasi lükkamine, see omakorda sõltub meie vaimse seisundi hoidmisest. Iga päev tuleb meil nägemust Jumala tahtest rakendada kõigis oma tegudes. „Kuidas saaksin ma Sind kõige paremini teenida – Sinu tahtmine (mitte minu) sündigu.” Need mõtted peavad meiega pidevalt kaasas käima. Sellist joont hoides saame oma tahet rakendada nii palju, kui tahame. See on tahtele õige rakendus.

Palju on juba öeldud inspiratsiooni ja juhatuse saamise kohta Temalt, kellel on kogu tarkus ja vägi. Kui oleme juhtnööre hoolikalt järginud, siis oleme hakanud tajuma Tema Vaimu meisse voolamas. Me oleme teatud määral saanud Jumalateadlikuks. Meis on hakanud arenema see elutähtis kuues meel. Kuid me peame veelgi edasi minema ja see nõuab meilt rohkem tegusid.

Üheteistkümnes Samm soovitatab palvet ja mediteerimist. Me ei tohiks palvetamist häbeneda. Meist etemad inimesed kasutavad seda pidevalt. Sel on tulemusi, kui meil on õige suhtumine ja me selle kallal tööd teeme. See teema võib kergesti jääda ähmaseks. Ometigi usume, et võime teha konkreetseid ja kasulikke ettepanekuid.

Õhtule jäädes mõtleme möödunud päeva põhjalikult läbi. Kas me kandsime vimma, olime isekad, ebaausad või hirmul? Kas me võlgneme kellelegi vabanduse? Kas me hoidsime enda teada midagi sellist, mida tulnuks viivitamatult teise inimesega arutada? Kas me olime kõigi vastu lahked ja armastavad? Mida oleksime võinud paremini teha? Kas mõtlesime suurema osa ajast vaid iseendale? Või mõtlesime, mida saaksime teiste heaks teha, mida saaksime eluhoovusesse panustada? Kuid samas peame olema ettevaatlikud, et me ei langeks muresse, kahetsusse ega mustadesse mõtetesse, sest see kahandaks meie kasulikkust teiste jaoks. Pärast ülevaate tegemist palume Jumalalt andeksandmist ja küsime, milliseid parandusi saaksime teha.

Ärgates mõelgem eelseisva kahekümne nelja tunni peale. Me kaalume läbi oma selleks päevaks tehtud plaanid. Enne alustamist palume Jumalat, et ta suunaks meie mõtlemist ja eriti, et ta hoiaks meist eemal, ebaausad ja omakasupüüdlikud motiivid. Neil tingimustel võime julgelt rakendada oma mõistust, sest Jumal on andnud meile aju ju kasutamiseks. Meie mõtteelu tõstetakse niiviisi palju kõrgemale tasemele, kui meie mõtetest on sõelutud välja valed motiivid.

Eelseisvale päevale mõeldes võime osutuda otsustusvõimetuks. Võib-olla ei suuda me kindlaks teha, milline suund võtta. Siinkohal palume Jumalalt inspiratsiooni, mõne vaistliku mõtte või otsuse. Lõdvestume ja oleme rahulikud. Me ei rabele. Kui oleme püüdnud mõnda aega niiviisi olla, üllatavad meid sageli õiged vastused. See, mis oli aimdus või juhuslik inspiratsioon, muutub järk-järgult meie mõistuse toimivaks osaks. Kuna me oleme veel kogenematud ning alles äsja loonud teadliku kontakti Jumalaga, siis pole tõenäoline, et me seesugust inspiratsiooni kogu aeg kogeksime. Selle eelduse eest võime maksta igasuguste absurdsete tegude ja mõtete hinnaga. Sellegipoolest avastame, et meie mõtlemine hakkab aja möödudes ikka enam ja enam toimima inspiratsiooni tasandil. Me hakkame sellele toetuma.

Tavaliselt lõpetame meditatsiooni palvega, et meid terve päeva jooksul juhatataks, milline on meie järgmine samm – et meile antaks kõik, mida me vajame selliste probleemide lahendamiseks. Eriti palume, et oleksime vabad omaenda tahtest ja jälgime hoolikalt, et me ei paluks midagi ainult iseenda jaoks. Võime enda jaoks midagi paluda siis, kui sellest on abi teistele. Jälgime hoolikalt, et me iial ei paluks midagi pelgalt oma isekatel põhjustel. Nii mõnigi meist on sedamoodi palju aega raisanud ja see ei tööta. Põhjus on ilmselge.

Kui olukord võimaldab, siis palume ka abikaasal või sõpradel oma hommikuse meditatsiooniga ühineda. Kui meil on mõni kindel usutunnistus, mis nõuab konkreetset hommikust pühendumist, siis teeme ka seda. Kui me usuühingusse ei kuulu, siis valime mõnikord välja ja jätame meelde mõned levinumad palved, mis rõhutavad meie eelnevalt käsitletud põhimõtteid. Saadaval on ka palju kasulikke raamatuid. Soovitusi raamatute osas võib saada oma preestrilt, pastorilt või rabilt. Tehkem endale kiiresti selgeks, milles religioossetel inimestel on õigus. Kasutagem seda, mida nad pakuvad.

Päeva jooksul teeme rahutuks muutudes või kahtluse korral pausi ja palume, et meile juhatataks õige mõte või tegu. Tuletame endale alatasa meelde, et me ei juhi enam etendust ja lausume endamisi alandlikult mitu korda päevas: „Sinu tahtmine sündigu.” Sel kombel on ärevuse, hirmu, viha, mure, enesehaletsuse ja rumalate otsustuste oht palju väiksem. Muutume märksa tõhusamaks. Me ei väsi enam nii kergesti, sest ei kuluta arutult oma energiat nagu siis, kui püüdsime elu oma näo järgi korraldada.

See töötab – see tõepoolest töötab.

Meie, alkohoolikud, oleme distsiplineerimata. Seetõttu laseme Jumalal äsjakirjeldatud lihtsal viisil end distsiplineerida.

Kuid see ei ole veel kõik. Vaja on tegusid, rohkem tegusid. „Usk ilma tegudeta on surnud.” Järgmine peatükk on täielikult pühendatud Kaheteistkümnendale Sammule.
