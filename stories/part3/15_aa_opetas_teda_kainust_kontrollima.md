# AA ÕPETAS TEDA KAINUST KONTROLLIMA
> *„Kui jumal tahab, siis me… ei pea ehk enam kunagi tegelema joomisega, kuid me peame tegelema kainusega iga päev.”*

Kui olin juba mõnda aega aja AAs olnud, ütles mulle üks vanem liige midagi, mis on minu elu mõjutanud sellest ajast peale. „AA ei õpeta meid joomist kontrollima,” ütles ta. „See õpetab meid kainust kontrollima.” Teadsin vist alati, et minu joomist sai kontrollida ainult joomist maha jättes. Pärast mu esimest jooki – pisikest klaasi šerrit, mille isa mulle aastavahetuse tähistamiseks andis, kui olin kolmteist – läksin joovastusest ja elevusest uimasena voodisse ning palvetasin, et ma rohkem ei jooks! Kuid ma tegin seda siiski, kolledžiikka jõudes. Palju hiljem, kui olin jõudnud täieliku alkoholismini, manitsesid inimesed, et peaksin lõpetama. Nagu enamik teisi alkohoolikuid, keda tundnud olen, lõpetasin minagi erinevatel kordadel joomise – ühel korral omal käel kümneks kuuks ja vahetevahel haiglaravil viibides. Joomise lõpetamine pole suur trikk; kaineks jäämine on trikk. Et seda teha, tulin ma AA-sse kainuse kontrollimist õppima – seda ma kohe alguse ei suutnud. Seetõttu jõin edasi.

Mind kasvatati üles Kansases, armastavate vanemate ainsa lapsena – nemad jõid ainult seltskondlikult. Me kolisime tihti. Tegelikult vahetasin keskkoolini igal aastal kooli. Igas kohas olin mina see uus poiss – kõhnake, häbelik laps –, keda pandi proovile ja peksti. Niipea kui hakkasin tundma end omaks võetuna, kolisime taas mujale. Keskkooli jõudes olin viieline. Kolledžis olin auõpilane ja minust sai aastaraamatu toimetaja. Müüsin oma esimese artikli riiklikule ajakirjale, olles veel üliõpilane. Ma hakkasin napsutama ka õpilaspidudel ja noorte õllejoomingutel. Kraad käes, suundusin New Yorki, et seal kirjutamisega karjääri teha. Maandusin heal töökohal hinnatud väljaandes ning tegin kaastöid teistelegi ajakirjadele. Mind peeti “imelapseks” ja hakkasin ennast sellisena nägema. Mul tekkis harjumus käia pärast tööd vanemate kolleegidega baarides. Kahekümne kahe aastaselt oli minust saanud igapäevane jooja.

Siis liitusin mereväega ja mulle anti lipniku auaste, et kirjutada admiralidele kõnesid. Hiljem läksin merele ja teenisin hävitaja-eskordil suurtükiväeohvitserina, saavutades lõpuks kaptenleitnandi auastme. Jäin kahel korral joomisega vahele ja teisel korral sain oma esimese distsiplinaarkaristuse. Viimasel teenistusaastal mereväes abiellusin armsa ja särtsaka tüdrukuga, kellele meeldis juua. Meie kurameerimine toimus peamiselt baarides ja öölokaalides, kui mu laev New Yorgis peatus. Mesinädalatel hoidsime jääga šampust voodi kõrval nii ööl kui päeval. Muster oli välja kujunenud. Kahekümne üheksa aastasena oli mul joomise tõttu raske eluga toime tulla. Mind piinasid neurootilised hirmud ja aeg-ajalt esines kontrollimatuid värinaid. Lugesin eneseabiraamatuid. Pöördusin innuga religiooni poole. Loobusin kangemast kraamist ning hakkasin veini jooma. Tüdinesin selle magusast maitsest ning otsustasin õlle kasuks. Kuna see polnud küllalt kange, lisasin sortsu viina – ning langesin kohe tagasi varasemast suuremasse jamasse. Mängides külalistele baarmeni, valasin omale salaja jooke juurde. Otsides leevendust kohutavatele pohmellidele, avastasin hommikuse peaparanduse.

Paljulubav algus imelapsena hääbus ja minu karjäär läks allamäge. Kuigi minu ambitsioonid ei olnud veel täielikult kustunud, hakkasid nad nüüd fantaseerimise vormi võtma. Mu väärtushinnangud moondusid. Kandsin kalleid riideid, baarmenid teadsid enne tellimist, mida mulle valada, tundsin parima laua saamiseks peakelnerit, mängisin kõrgetele panustele Gin Rummyt jõelaeva mänguri muretusega – pidasin neid elu püsiväärtusteks. Minu ellu tungisid hämming, hirm ja vimm. Minu oskus valetada teistele ja petta iseennast kasvas iga võetud joogiga. Tõepoolest, pidin nüüd jooma, et elada, ja tulla toime igapäevaelu nõudmistega. Kui pettusin või olin frustreeritud – mida juhtus aina sagedamini – oli lahenduseks joomine. Olin alati kriitika suhtes ülitundlik ja nüüd veel eriti. Kui mind kritiseeriti või noomiti, pakkus pudel mulle pelgupaika ja leevendust.

Kui seisin silmitsi erilise väljakutsega või ees ootas seltskondlik üritus – nagu oluline tööalane ettekanne või õhtusöök – pidin mõnest õllest julgustust saama. Läksin sageli liiale ning käitusin halvasti hetkedel, kui pidin olema parimas vormis! Näiteks mu naise vanemate kuldpulmade ajal toimus meie kodus suguvõsakokkutulek. Vaatamata oma naise palvetele võtta rahulikult, jõudsin koju kehvas seisus. Mäletan, kuidas olin tiibklaveri alla peitu pugenud ja mind sealt, jook käes, välja tiriti, et alandatuna oma tuppa luku taha panna. Üle kõige piinlesin sisimas, sest minu sooritused ja saavutused elus ei vastanud iseendale seatud ootustele. Pidin seda valu alkoholiga tuimestama. Muidugi, mida rohkem jõin, seda kättesaamatumaks kujunesid minu unistused ja seda kehvemaks muutus minu sooritus, ning see lõhe üha suurenes. Vajadus juua läks sellest veelgi hullemaks.

Neljakümneselt tekkis mu õllekõhus suur mügarik ja ma kartsin, et see on kasvaja. Arst teatas aga, et see on laienenud maks ja ütles, et pean joomise lõpetama. Nii ma tegin. Sain ree peale ilma välise abita ja ilma eriliste raskusteta – välja arvatud see, et ma ei nautinud elu ilma joomiseta. Pidin hakkama saama igapäevaelu nõudmistega lohutuse, tuimestuse ja karguta. Ja see ei meeldinud mulle. Seega, kui mu maks kümne kuu möödudes taastus, jätkasin joomist. Esialgu tähtpäeva puhul võetud napsiga. Napsitamine sagenes, kuid ikka veel kontrollitud vahedega. Varsti oli joomine sama hull, kui varem – päev otsa ja iga päev. Kuid ma püüdsin seda meeleheitlikult kontrollida. Sellest oli saanud saladus, sest kõik teadsid, et ma ei peaks jooma. Selle asemel, et juua uhketes baarides või klubides, pidin kandma kohvris viinapudelit, põikama avalikesse tualettidesse ja rüüpama värinate saatel soskust, et mitte kokku variseda.

Järgneva kahe aasta jooksul halvenes mu tervis kiiresti. Minu maksa laienemisest kujunes maksatsirroos. Oksendasin igal hommikul. Ma ei suutnud süüa. Mul esinesid sageli mäluaugud. Ninast jooksis palju verd. Seletamatud verevalumid ilmusid mu kehale. Jäin nii nõrgaks, et suutsin vaevu ringi liikuda. Tööandja andis üksteise järel hoiatusi. Lapsed vältisid mind. Ärgates keset ööd higiselt ja hirmunult värisedes, kuulsin abikaasat enda kõrval voodis nuuksumas. Mu arst hoiatas mind, et sedasi jätkates ootavad ees sisemine verejooks ja surm. Nüüd polnud aga mingit valikut. Pidin jooma.

Lõpuks juhtus see, mille eest arst oli mind hoiatanud. Chicagos konverentsil olles pummeldasin ööpäevaringselt. Ühtäkki hakkasin oksendama ja kaotasin päraku kaudu suurel hulgal verd. Tundes end nüüd lootusetuna, pidasin paremaks oma naise, laste ja kõigi teiste jaoks, kui lihtsalt ära sureksin. Järsku tõsteti mind kanderaamile ja sõidutati kiirabiga kummalisse haiglasse. Ärkasin järgmisel päeval, mõlema käe küljes voolikud. Nädalaga hakkasin end piisavalt hästi tundma, et koju minna. Arstid hoiatasid, et kui ma veel jooma peaksin, võib see jääda viimaseks korraks. Arvasin, et olin õppetunni kätte saanud. Olin omadega ikka veel segaduses ning endiselt võimetu hakkama saama igapäevase eluga ilma abita. Kahe kuuga langesin taas pudelisse.

Järgmise poolaasta jooksul kogesin veel kahte verejooksu, mille imekombel üle elasin. Iga kord läksin tagasi jooma – smugeldasin viina isegi haiglasse, kui vereülekanne oli ära tehtud. Lõpuks teatas mu arst, et ta ei saa enam minu eest vastutada ja saatis mu samas majas töötava psühhiaatri juurde. Jumala armust juhtus selleks arstiks olema, doktor Harry Tiebout, psühhiaater, kes tõenäoliselt teadis alkoholismi kohta rohkem, kui keegi teine maailmas. Sel ajal tegutses ta mittealkohoolikust usaldusisikuna AA Üldteeninduskogus. Kadunud doktor Tiebout oli see, kes veenis mind otsima abi AA-st. Sain tugiisiku ja hakkasin koosolekutel käima, aga jätkasin sel ajal joomist. Mõne päeva pärast avastasin ennast võõrutuselt kainestustalus. Seal olles lugesin Suurt Raamatut ja ajakirja Grapevine ning alustasin aeglast teekonda tagasi tervise ja mõistuse juurde läbi AA tervenemisprogrammi.

Kui kainetest päevadest said kained kuud ja aastad, hakkas minu eksistentsi kunagistest varemetest esile kerkima uus ja ilus elu. Suhe minu ja mu naise vahel taastus armastuse ja õnnelikkuse juurde, mida me ei olnud tundnud isegi enne seda, kui mu alkoholism ägestus. (Enam ei nuta mu naine öösiti.) Meie laste suureks sirgumise ajal oli neil olemas isa, kui nad teda enim vajasid. Minu usaldusväärsuse taastudes edutas firma mind kiiresti. Tervise taastudes sai minust agar jooksja, purjetaja ja suusamees.

AA andis mulle kõik need asjad ja palju enamatki. Enamgi veel, see õpetas mind kainust kontrollima. Olen õppinud inimestega suhtlema; enne AA-d ei suutnud ma seda ilma alkoholita mugavalt teha. Olen õppinud hakkama saama pettumuste ja probleemidega, mis oleks mind varem kohe pudeli juurde viinud. Olen hakanud mõistma, et selle mängu mõte ei seisne joomise järele jätmises, vaid kaine püsimises. Alkohoolikud võivad joomise järele jätta igasugustes kohtades ja kõikvõimalikel viisidel, kuid Anonüümsed Alkohoolikud näitab teed, kuidas kaine püsida.

Kui Jumal tahab, siis me, AA liikmed, ei pea ehk enam kunagi tegelema joomisega, kuid me peame kainusega tegelema iga päev. Kuidas me seda teeme? Õppides - töötades Kaheteist Sammuga ning jagades koosolekutel, kuidas toime tulla probleemidega, mille lahendamiseks pöördusime joovas elus käraka poole.

Näiteks öeldakse AAs, et me ei saa lubada omale vimma ja enesehaletsust, seega õpime hoiduma nendest kasvama kippuvatest vaimsetest hoiakutest. Sarnaselt vabaneme süütundest ja kahetsusest, “visates oma peast prügi välja” läbi meie tervenemisprogrammi Neljanda ja Viienda Sammu. Õpime tasakaalustama emotsionaalseid kõikumisi, mis põhjustasid jamasid nii kõrghetkede kui ka madalseisude ajal. Meid õpetatakse tegema vahet oma tahtmistel (mida kunagi ei rahuldatud) ja vajadustel (mis alati täidetakse). Me heidame maha mineviku koorma ja ärevuse tuleviku ees, hakates elama olevikus, üks päev korraga. Meile antakse “meelerahu leppida asjadega, mida me ei saa muuta” – ja me ei vihasta enam nii äkiliselt, ega ole kriitika suhtes nii tundlikud.

Mis peamine, me loobume fantaseerimisest ja võtame omaks reaalsuse. Mida enam ma jõin, seda rohkem ma fantaseerisin. Ma kujutlesin, kuidas maksan kätte solvumiste ja tõrjumiste eest. Oma vaimusilmas mängisin korduvalt läbi stseene, kuidas mind maagilisel kombel tõsteti baarist joogiklaasi tagant ning ülendati silmapilkselt võimsale ja prestiižsele positsioonile. Ma elasin unistuste maailmas. Hellalt juhtis AA mind oma fantaasiamaailmast selleni, et saan tegelikkuse avasüli vastu võtta. Avastasin, et see on ilus! Viimaks olin ma rahus iseendaga. Teistega ka. Ja Jumalaga.
