# TURVALINE SADAM

> *See AA-lane taipas, et tõelise mina leidmise protsess algas teadmisest, kes ta olla ei taha.*

Vangla. Milline imeline elu see on. Siin ma olen, istun kongis ja ootan, et mu veepott keema läheks, et saaksin teha tassi lahustuvat kohvi ja meenutada minevikku. Mõtiskledes oma praeguse olukorra üle, pean nentima tõsiasja, et olen juba neljandat aastat vangistuses. Mõnedel hommikutel ärgates, loodan endiselt, et see kõik oleks lihtsalt üks halb unenägu.

Ma ei kasvanud üles kodus, kus oleks alkoholi tarvitatud, aga kui ma kolmeteistkümneaastaselt esimest korda jõin, siis teadsin, et kordan seda. Kuigi mind kasvatati kodus, kus moraalsed standardid olid kõrged, ei sisendanud see mingit hirmu tagajärgede ees, mis kaasnesid kui võtsin lonksu alkoholi. Mõnikord jalgrattaga naabruskonnas ringi sõites, luurasin ühe täiskasvanu järel, kes oma aias õlut jõi. Kui teadsin, et teda kodus ei ole, tulin hiljem tagasi, murdsin ta majja sisse ja varastasin külmutuskapist seda kuldset jooki.

Mäletan liiga hästi hommikut, mil mina ja üks teine tüüp varastasime mu isa krediitkaardi ja pikapi, et põgeneda Californiasse ning hakata filmistaarideks. Meil oli üks püstol, millega saime poode röövida, kui oli aeg oma õlle-, sularaha- ja suitsuvarusid täiendada. Kuid veel enne esimese reisipäeva lõppu teatasin oma sõbrale, et ma ei saa edasi minna ja pean koju naasema. Teadsin, et selleks ajaks on mu ema ja isa juba murest murtud. Mu sõber keeldus tagasi tulemast, seega lasin ta autost välja; ma ei näinud teda enam kunagi. Mu vanemad võisid näha minu käitumises tõsist teismeea mässu, kuid neil polnud aimugi, et selle taga oli haigus nimega alkoholism.

Kuueteistkümneaastaselt sain osalise ajaga töö kohaliku raadiojaama diskorina. Asjatundjad märkasid, et mul on selle ameti peale annet nii, et tulin keskkoolist ära ja ja hakkasin täiskohaga plaate keerutama. Joomine ja pidutsemine käisid selle ametiga käsikäes. Peatselt kujunes välja muster, mis kestis palju aastaid. Kui mu tööandjad märkasid minu alkoholismi ja see hakkas tööd segama, lahkusin ametist ja asusin tööle mõnes teises ringhäälingufirmas.

Mulle meenub päev kui tegin ühte keskpäevasaadet ja tundsin, et ei suuda enam ühte minutitki ilma joogita olla. Panin ühe plaadi mängima ja jalutasin vaikselt ning märkamatult raadiojaamast välja. Sõitsin alkoholipoodi ja ostsin pudeli viskit, läksin tagasi autosse, panin raadio mängima ja hakkasin jooma. Istudes seal ja kuulates laulu laulu järel, lõppes ükshetk album ja ainus mida kuulda võis oli plaadimängija nõela kraapimine. Lõpuks taipas keegi raadiojaamas, et mind ei olnud enam stuudios ja pani uue plaadi mängima.

Minu raadios töötatud aastate jooksul, olin aeg-ajalt tormipüüdja. Minu töö oli radari informatsiooni põhjal järgneda tormidele ja märgata tornaadosid, rahet, üleujutusi ja tormiga seotud ohte või kahjustusi. Seejärel kasutasin autos olevat mobiiltelefoni, et teha raadiosse otseülekandeid kui tormi jälitasin. Ühel ööl oli torm eriti pöörane. Meie kuulajaskond oli suurem kui kunagi varem ja mina tegin oma otseülekannet, mis kõlas nagu ma oleksin sõjatsoonis eesrindel.

Järgmisel päeval tunnustas üks ajaleht meie raadiojaama kena artikliga, mis kirjeldas meie professionaalset tööd ilma kajastamisel. Mida keegi ei teadnud oli see, et need „professionaalsed" tormireportaažid olid ette kantud minu turvaliselt tagahoovi terassilt ning iga viski-koola klaasitäie järel minu improvisatsioon paranes.

Aegajalt töötasin reporterina ja tegin kohapeal ülekandeid mitmetest uudislugudest. Jõin töö juures regulaarselt ja olin sageli umbjoobes kui tulid kutsed minna kajastama joobes juhtimisega seotud liiklusõnnetusi. Seal ma olin, ühes käes mikrofon, teises plasku, hüpates uudistebussi ja kihutades sündmuspaigale sama purjus või isegi rohkem täis kui see, kes õnnetuse põhjustas. Oli vältimatu, et ühel päeval põhjustan oma joomise tõttu ise raske liiklusõnnetuse, ning selle asemel et ise uudiseid kajastada, saab minust uudis.

Olin mitmel korral seadusega pahuksis – trahvide maksmata jätmine, avalik joove, kaklemine ja joobes juhtimine. Aga miski pole võrreldav selle korraga, kui politsei kutsus mind ülekuulamisele seoses ühe mõrvaga. Olin eelneval ööl joonud ja sattunud ohtlikku vahejuhtumisse. Teadsin, et ma ei olnud toime pannud mõrva, aga ometi oli minust saanud peamise kahtlusalusena. Peale ühte või kahte tundi küsitlemist selgitati välja, et mina ei olnud seda kuritegu toime pannud ja mul lubati minna. Siiski oli see piisav, et panna mind asjade üle järele mõtlema.

Läksin koju ja helistasin ühele sõbrale, keda olin nädala eest näinud kaubanduskeskuses. Ma ei olnud temaga paar aastat rääkinud, aga märkasin kui teistmoodi ta välja nägi ja käitus. Meie vestluse käigus mainis ta mulle, et ta ei ole rohkem kui aasta joonud. Ta mainis mulle sõprade rühma, kes aitasid tal kainena püsida. Ma valetasin talle ja väitsin, et ka mina ei olnud mõnda aega joonud. Arvan, et ta ei jäänud mind uskuma, aga ta andis mulle oma numbri ja julgustas mind endale helistama, juhuks kui ma tahaksin tema sõpradega kohtuda. Kui olin piisavalt julgust kogunud ja talle helistasin, tunnistasin oma joomisprobleemi ja soovi lõpetada. Ta korjas mu peale ja viis mind mu esimesele AA koosolekule. Anonüümsetes Alkohoolikutes teadsin, et olen leidnud ohutu sadama. Järgneva nelja ja poole aastal jooksul langesin kategooriasse, mida AA kõnepruugis tuntakse kui „kroonilisised kukkujad." Suutsin kokku kraapida tubli kuus kuud kainust, siis hankisin tähistamiseks pudeli.

Tegin kõiki neid asju, mida mul soovitati mitte teha. Esimesel AA aastal võtsin vastu suuri otsuseid nagu näiteks, abiellusin, üürisin võimalikult kalli korteri, ei töötanud tugiisikuga, vältisin samme, töllerdasin oma vanade joomasemudega endistes kohtades, ja koosolekutel rääkisin rohkem kui kuulasin. Lühidalt, ma ei andnud AA imele võimalustki. Minu haigus süvenes ja minust sai püsikunde võõrutushaiglates, intensiivravi osakondades ja ravikeskustes. Lõplik hullumeelsus oli väga lähedal ja surmaväravad juba paistsid.

On ütlus, et alkohoolikul läheb kas kõri kinni, kongi uks kinni või kirstu kaas kinni. Kuna ma ei olnud siiralt valmis tegema neid asju, mis kõri kinni paneks, pidin teiste valikutega silmitsi seisma. Ma ei kujutanud ette, et see võib nii kiiresti juhtuda.

Oli ilus septembri nädalavahetus just enne tööpüha. Otsustasin osta kasti õlut ja pudeli veini. Õhtu edenedes jõin õlle ja veini peale viskit, jäin mäluauku, panin täis peaga toime kuriteo, mind arreteeriti ja kõigest kümne päeva jooksul mõisteti süüdi ja määrati kahekümneks aastaks vangi. Tundub, et alkohoolne surm tuleb paljuski samamoodi: ma joon, ma langen mäluauku ja ma suren. Vähemalt vanglas olles antakse mulle veel üks võimalus elada.

On võimatu kirjeldada pealesunnitud alandlikkust, mida üks vangi pistetud alkohoolik tunneb. Ehkki väärin vangis istumist, oli see kohutav trauma. Ainus julgustus ja lootus, mille suutsin leida oli isiklike kogemuslugude lugemisest räbaldunud Suurest Raamatust, mille leidsin oma kongist. Siis ühel päeval, kuulsin midagi, mis oli muusika minu kõrvadele. Üks vangivalvur teatas, et kabelis toimub AA koosolek. Kui ma koosolekule sisse astusin, võtsin koha sisse toolide ringis, kus leidsin taas ohutu sadama.

Kui ma seda lugu kirjutan, on möödunud kolm ja pool aastat sellest koosolekust kabelis. Olen kolinud suuremasse vanglaosakonda ja jäänud väga aktiivseks Anonüümsete Alkohoolikute hämmastavas programmis. AA on minu elus nii palju asju korda saatnud. See on andnud mulle vaimse tervise ja üleüldise tasakaalutunde. Nüüd, olles valmis kuulama ja soovitusi vastu võtma, olen avastanud, et tõelise mina leidmise protsess algas teadmisest, kes ma olla ei taha. Ja kuigi alkoholismitõbi minu sees on nagu gravitatsioon, mis tahab mind alla tõmmata, on AA ja Kaksteist Sammu nagu jõud, mis lennuki õhku tõstab: See toimib ainult sel juhul, kui piloot teeb õigeid asju, et see toimima panna. Niisiis, olles programmiga tööd teinud, olen ma emotsionaalselt ja intellektuaalselt kasvanud. Mitte ainult pole ma Jumalaga rahu teinud, minu sees on ka Jumala rahu aktiivse Jumalateadlikkuse kaudu. Lisaks alkoholismist tervenemisele olen saanud terviklikuks inimeseks – kehalt, vaimult, hingelt.

Minuga on üks „Jumala-asi" teise järel juhtunud, sellest ajast peale, kui alistusin AA põhimõtetele. Mind süüdi mõistnud kohtuametnikud ühes minu kuriteo ohvritega on kõik otsustanud toetada minu enneaegset vabanemist vanglast. Kokkusattumus? Ma arvan, et mitte. Olen saanud kirju oma endistelt tööandjatelt, kes on kuulnud minu kainusest ja pakkunud mulle taas võimalust raadios töötada. Need on lihtsalt näited sellest, kuidas Jumal teeb minu heaks seda, milleks ma ise suuteline ei olnud.

Ühe kohustuse, mille ma olen endale võtnud, vastutasuks Jumala armu eest, on koheselt hakata aktiivselt osalema paranduskomitee töös kui mind välja lastakse. AA sõnumi toomine tagasi vanglatesse on mulle ja minu kainusele täna äärmiselt oluline.

Kogemuse põhjal olen aru saanud, et ma ei saa minna tagasi ja teha täiesti uut algust. Kuid läbi AA saan alustada praegusest ja luua täiesti uue lõpu.
