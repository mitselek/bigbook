# KÖIDIKUTEST VABAKS

> *See noorena liitunud AA-lane usub, et tema tõsine joomine oli sügavamate isiklike puuduste tagajärg. Ta jutustab alljärgnevalt, kuidas ta vabastati.*

Mind jooma viinud mõtteviisi moonutused, said alguse palju aastaid enne oma esimese joogi võtmist, kuna mina olen üks nendest, kelle minevik tõestab ilmekalt, et minu joomine oli „sügavama probleemi sümptom.” Läbi püüdluste jõuda „põhjuste ja tingimusteni” olen veendunud, et minu tundeeluhaigus on minuga olnud niikaua kui ma mäletan. Ma ei reageerinud kunagi ühelegi emotsionaalsele olukorrale normaalselt. Tõenäoliselt ütleksid arstid, et minu alkoholismi põhjused on peidus minuga lapsepõlves juhtunud asjades. Olen kindel, et neil on mingis osas õigus, aga AA on mulle õpetanud, et ma olen see, kes ma olen, just sellepärast, kuidas ma reageerisin neile asjadele, mis minuga lapsena juhtusid. Minu jaoks on veelgi olulisem aga see, et AA on mind õpetanud läbi selle lihtsa programmi kogema võimalikku muutust reaktsioonimustris, võimaldades mul tõepoolest „leida tasakaalu häda ja viletsuse ning meelerahu vahel."

Olen ainus laps ja kui olin seitsme aastane, läksid mu vanemad väga järsult lahku. Ilma igasuguse selgituseta viidi mind mu Florida kodust vanavanemate juurde Kesk-Läänes. Mu ema asus ühte lähedalasuvasse linna tööle ja mu alkohoolikust isa, läks lihtsalt minema. Vanavanemad olid minu jaoks võõrad ja mäletan, et tundsin üksildust, hirmu ja valu.
544

KÖIDIKUTEST VABAKS

545

Aja jooksul tegin järelduse, et tundsin valu armastusest vanemate vastu ja leidsin seetõttu, et kui ma enam kunagi kedagi ega midagi ei armastaks, siis ei saaks ma ka iialgi haiget. Minu loomuse osaks sai eemaldumine kõigest ja kõigist, kellesse hakkasin kiinduma. Kasvasin üles uskudes, et igaüks peab olema täielikult iseseisev ega tohiks kunagi teise inimese peale loota. Arvasin, et elu on suhteliselt lihtne asi; sa pead lihtsalt elu jaoks plaani koostama selle põhjal, mida sa tahtsid ja seejärel vajasid lihtsalt julgust selle elluviimiseks. Hilises teismeeas sain teadlikuks tunnetest, millega ma polnud arvestanud: rahutus, ärevus, hirm ja ebakindlus. Ainus turvatunne, millest ma üldse midagi teadsin, oli majanduslik kindlustunne ja ma otsustasin, et kõik need sissetungijad haihtuksid koheselt, kui mul oleks palju raha. Lahendus paistis olevat lihtne. Külmalt kalkuleerides võtsin nõuks abielluda rikka mehega ja seda ma tegingi. Ainus, mis selle tagajärjel muutus, oli minu ümbrus ja õige pea sai mulle selgeks, et mul võivad olla samad ebamugavad tunded nii piiramatu pangakontoga kui ka töötava tütarlapse palgaga. Mul oli sellesse punkti jõudnuna võimatu välja öelda: „Võibolla on mu filosoofial midagi viga” ja võimatu olnuks öelda: „Võibolla on minuga midagi valesti.” Polnud raske ennast veenda, et minu kurbuses oli süüdi mees, kellega abiellusin, ning aasta lõpus me lahutasime. Abiellusin ja lahutasin uuesti veel enne kahekümne kolmeseks saamist, seekord kuulsa bändiliidriga – mehega, keda paljud naised ihaldasid. Arvasin, et see upitaks mu ego, tunneksin end tahetuna ning minus tekiks turvatunne ja leevenduks minu hirmud, kuid minu sees ei muutunud taaskord midagi.

olin kahekümne kolme aastaselt sama haige, kui olin kolmekümne kolme aastasena AA-sse tulles. Aga toona ei olnud mul ilmselgelt kuhugi minna, kuna mul ei olnud joomisega probleeme. Olnuks ma suuteline oma psühhiaatrile selgitama seda tühisust, üksildust ja sihitust, mis tulenesid teise lahutusega kaasnevast sügavast isiklikust ebaõnnestumise tundest, kahtlen sügavalt, kas hea arst oleks suutnud mind veenda, et mu peamine probleem on vaimne nälg. Aga AA on mulle näidanud, et selles peitus tõde. Kui oleksin tol ajal pöördunud kirikusse, siis ei oleks nad kindlati suutnud mind veenda, et minu haigus on minu sees, ega selgitada, miks eneseanalüüs on minu jaoks ellu jäämiseks oluline, nagu AA on mulle õpetanud. Seega mul ei olnud kuhugi minna. Või nii see toona näis. Kui ma jooma õppisin, ei kartnud ma enam kedagi ega midagi. Juba algusest peale tundus, et alkoholi abil oli mul võimalik põgeneda oma isiklikku väikesesse maailma, kus keegi ei saanud mulle liiga teha. Asjade loomulik kulg nägi ette, et kui ma lõpuks armusin, siis armusin alkohoolikusse ja järgneva kümne aasta jooksul kujunes minus ülima kiirusega välja see, mida ma uskusin olevat lootusetu alkoholism. Sel ajal oli meie riik sõjas. Minu abikaasa oli õige pea mundris ja üks esimeste seas, kes läkitati mere taha. Minu suhtumine sellesse oli mitmeski mõttes sarnane sellele, kuidas ma reageerisin, kui mu vanemad mind seitsmeaastaselt maha jätsid. Nähtavasti olin füüsiliselt kasvanud tavapärase kiirusega ja omandanud nendel aastatel keskmisel hulgal intellektuaalseid teadmisi, aga emotsionaalset küpsemist ei olnud minuga üldse toimunud. Mõistan nüüd, et minu arengu oli selles etapis peatanud kinnisidee iseendast ja minu enesekesksus kasvas nii suureks, et oli võimatu kohanduda millegi välisega, mis ei allunud minu kontrollile. Kahlasin enesehaletsuses ja vimmapidamises ning ainsad inimesed, kes toetasid säärast suhtumist ja kes mind mõistsid, olid inimesed, keda kohtasin baarides ja kes jõid nagu mina. Enda eest põgenemine muutus üha tähtsamaks, kuna see kahetsus, häbi ja alandus, mida ma kainena tundsin, oli talumatu. Ainus viis elada oli õigustada iga kainet hetke ja juua end täielikku unustusse nii tihti kui võimalik. Lõpuks mu abikaasa naases, kuid peagi mõistsime, et meie abielu ei saanud jätkuda. Olin endale valetamises nii osav, et uskusin end olevat justkui sõja üle elanud oodates selle mehe naasmist, ja koos vimma ja enesehaletsuse kasvuga, süvenes ka minu alkoholiprobleem. Viimasel kolmel joomisaastal jõin tööl. Kui see kogus tahtejõudu, mille suunasin töö ajal joomise kontrollimisele, oleks olnud suunatud asjalikesse kanalitesse, oleks minust võinud saada president, ja selle tahtejõu andis mulle teadmine, et tööpäeva lõppedes saan ennast unustusse juua. Sisemiselt olin aga surmani hirmul, kuna teadsin, et see aeg saabub (ja ei saanud olla liiga kaugel), kui ma ei suuda enam seda töökohta hoida. Võibolla ei suudaks ma ühtegi töökohta hoida, või siis (see oli mu suurim hirm) oleks mul ükskõik, kas mul on töö või ei ole. Teadsin, et ei ole vahet, kust ma alustan, aga paratamatu lõpp on rentslis. Ainus reaalsus, millega suutsin silmitsi seista, tänu selle sunniviisilisele kordumisele, oli see, et ma pidin jooma; ma ei teadnud, et maailmas on midagi, mida selle vastu ette võtta saaks. Umbes sel ajal kohtusin mehega, kellel oli kolm ilma emata last, ja see paistis olevat lahendus minu probleemile. Ma ei olnud ise last saanud ja see oli korduvalt olnud rahuldavaks ettekäändeks minu joomistele. Mulle tundus loogiline, et kui ma abielluks selle mehega ja hakkaksin vastutama nende laste eest, hoiaksid nad mind kainena. Niisiis abiellusin uuesti. Sellest sündis tähelepanek, mille üks mu AA sõpradest lausus, kui programmiga liitudes oma loo rääkisin, programm oli mulle loomuomane, kuna mul oli alati olnud huvi inimkonna vastu − lihtsalt võttes seda üks mees korraga. Lapsed hoidsid mind kainena ligi kolm pagana nädalat ja siis läksin oma (annaks Jumal) viimasesse tsüklisse. Olen kuulnud mitmeid kordi AA-s öeldavat: „Iga alkohooliku elus on ainult üks hea joomine ja see on see, mis ta AA-sse toob,” ning ma usun seda. Olin kuuskümmend päeva järjest ööpäevaringselt purjus ja mul oligi kavatsus end surnuks juua. Sattusin sel perioodil teist korda joobes juhtimise pärast vangi. Olin ainus inimene, keda tean olevat vangis istunud ja usun, et on tähelepanuväärne, et teine kord oli vähem alandav kui esimene. Viimases lootusetuses pöördus mu pere abi saamiseks arsti poole ja tema soovitas AA-d. Inimesed, kes minu juurde tulid teadsid koheselt, et ma ei ole üldse sellises seisundis, kus mulle hakata programmist rääkida. Mind pandi sanatooriumisse selginema, et ma saaksin selle üle ise kaine peaga otsustada. Siin tõdesin esimest korda, et tegeva alkohoolikuna ei ole mul mingeid õigusi. Kui olen purjus võib ühiskond teha minuga, mida iganes ja ma ei saa selles suhtes sõrmegi liigutada, kuna loobun oma õigustest kohe, kui minust saab oht mulle endale ja inimetele minu ümber. Sügava häbitundega sugenes teadmine, et olin elanud ilma igasuguse sotsiaalse kohusetundeta ja ma ei teadnud midagi moraalsest vastutusest oma kaasinimeste ees.
Osalesin oma esimesel AA koosolekul kaheksa aastat tagasi ja võin sügava tänutundega öelda, et ma pole sellest ajast peale joonud ega tarvita rahusteid või narkootikume, sest see programm tähendab minu jaoks täielikku kainust. Ma ei pea enam reaalsuse eest põgenema. Üks võimsamaid asju, mida AA on mulle õpetanud on see, et reaalsusel on kaks poolt; enne programmi olin näinud ainult selle sünget külge, nüüd aga oli mul võimalus õppida tundma ka selle meeldivat külge. Alguses rääkisid mulle tuge pakkunud AA liikmed, et ma ei leia mitte üksnes moodust, kuidas elada ilma joomata, vaid leian mooduse, kuidas elada ilma juua tahtmata, kui ma teen neid lihtsaid asju. Nad ütlesid, et kui ma tahan teada, kuidas see programm töötab, siis tuleb vaid võtta ingliskeelne sõna HOW („kuidas”), kus —„H” tähendab ausust (honesty), „O” tähendab avatud meelt (open-mindedness), ja „W” tähendab valmisolekut (willingness); neid nimetab meie Suur Raamat tervenemise põhialusteks. Nad soovitasid, et ma õpiksin tundma AA raamatut ja astuksin need Kaksteist Sammu nagu raamatus kirjeldatud, kuna nende arvamus oli, et rakendades neid põhimõtteid oma igapäevaelus, saame kaineks ja püsime kainetena. Ma usun seda ja ühtlasi leian, et ei ole võimalik kasutada neid põhimõtteid oma parima äranägemise järgi üks päev korraga ja ikka juua, kuna minu meelest need kaks asja ei ühildu. Mul ei olnud raske tunnistada, et ma olin alkoholi ees jõuetu ja nõustusin kindlasti, et mu elu oli muutnud juhitamatuks. Piisas vaid tagasi vaatamisest, nägemaks suurt kontrasti aastate eest koostatud plaanide ja tegelikult juhtunu vahel, mõistmaks, et ma ei suutnud oma elu juhtida ei purjus ega kaine peaga. AA õpetas mulle, et alguse tegemiseks piisas valmisolekust uskuda. See on minu puhul paika pidanud ja ühtlasi ei olnud midagi vaielda „taastada terve mõtlemise” üle, kuna mu teod enne AA-d, olgu ma purjus või kaine, ei olnud omased tervelt mõtlevale inimesele. Soov olla enda vastu aus, tegi möödapääsmatuks taipamise, et mu mõtlemine oli irratsionaalne. See pidi nii olema, kuna ma ei oleks saanud muidu oma meeletut käitumist õigustada. Mind on aidanud sõnaraamatu seletus, mis ütleb: „Ratsionaliseerimine tähendab anda sotsiaalselt vastuvõetav põhjendus sotsiaalselt vastuvõetamatule käitumisele ja sotsiaalselt vastuvõetamatu käitumine on hullumeelsuse üks vorme.” AA on andnud mulle minu eesmärkide suhtes meelerahu, ja võimaluse teenida Jumalat ja minu ümber olevaid inimesi ning minu hinges on tänu nendele raudsetele põhimõtetele rahu ja need põhimõtted võimaldavad minu eesmärkide täitumise. AA on mulle õpetanud, et saan meelerahu samal määral nagu mina viin meelerahu teiste inimeste eludesse ja see on õpetanud mulle hoiatuse tõelist tähendust: ”Õnnelikud olete teie, kes te neid asjad teate ja neid ka teete.” Ainsad probleemid, mis mind nüüd vaevad on need, mille loon ise, kui lasen oma isekusel vohada. Mul on programmiga liitumisest alates olnud mitmeid vaimseid kogemusi, mõnda ei osanud ma kohe ära tunda, kuna olen aeglane õppija ja nad esinevad erineval kujul. Üks seevastu oli nii silmapaistev, et soovin seda jagada igal võimalusel lootuses, et see aitas kedagi teist, nagu see aitas mind. Nagu juba eelnevalt mainisin, olid enesehaletsus ja vimmapidamine minu pidevad kaaslased ja minu inventuur nägi välja nagu kolmekümne kolme aasta pikkune päevik, sest paistis nagu peaksin vimma kõigi suhtes, keda kunagi tundnud olin. Sammudes soovitatud „ravile allusid” koheselt kõik peale ühe, aga see üks oli probleemiks. Seda ühte vimma kandsin ma juba kakskümmend viis aastat oma ema peale. Ma olin seda toitnud, kasvatanud ja hellitanud nagu väikest last ja see oli muutunud minu jaoks sama loomulikuks kui hingamine. See oli andnud ettekäände minu kesisele haridusele, abielude purunemisele, isiklikele ebaõnnestumistele, ebaadekvaatsusele ja otse loomulikult alkoholismile. Ja kuigi ma tõsimeeli uskusin, et olen valmis rahu tegema, siis nüüd tean, et tegelikult tõrkusin sellest lahti laskmast. Kuid ühel hommikul mõistsin, et pean sellest vabanema, kuna minu surmaotsuse edasilükkamise aeg hakkas lõppema ja sellest lahti saamata joon ennast purju − ja ma ei tahtnud enam ennast purju juua. Sel hommikul palvetades palusin Jumalalt, et ta näitaks mulle mõne viisi sellest vimmast vabanemiseks. Päeva peale tõi üks mu sõber mõned ajakirjad, mis tuli viia mulle huvipakkuvasse haigla rühma. Sirvisin need läbi. Ühes pealkirjas, oli loosung, mis viitas tuntud vaimuliku artiklile ja seal jäi mulle silma sõna vimm. Ta ütles midagi sellist, et: „Kui sa kannad vimma, millest soovid vabaneda ja palvetad selle inimese või asja eest, kelle peale vimma kannad, siis vabaned sellest. Kui sa oma palves palud kõiki endale soovitud asju ka sellele, kelle või mille peale vimma kannad, saad vabaks. Palu neile tervist, majanduslikku õitsengut, õnne ja sa saad vabaks. Isegi kui sa neile seda tegelikult ei soovi ja su palved on kõigest sõnad ja sa ei ole siiras, tee seda ikkagi. Tee seda kaks nädalat iga päev ja sa näed, et oled hakanudki seda tõesti mõtlema ja neile soovima ning mõistad, et seal kus sa varem tundsid kibestumist ja vimma ning viha, tunned nüüd kaastundlikku mõistmist ja armastust.” See töötas siis ja on töötanud mitmeid kordi peale seda, ja see töötab iga kord, kui olen valmis seda tööd tegema. Vahel pean kõigepealt paluma valmisolekut, aga ka see saabub alati. Ja kuna see töötab minu puhul, siis töötab see meie kõigi puhul. Nagu veel üks suurmees on öelnud: „Ainus vabadus, mida inimene kunagi kogeda saab, on teha seda, mida ta peaks tegema, kuna ta tahab seda teha.” See võimas kogemus, mis vabastas mu viha köidikutest ja asendas selle armastusega, on järjekordne kinnitus minu jaoks kindlale tõele: saan Anonüümsetes Alkohoolikutes kõik, mis vajan − ja kõik, mida vajan, ma saan. Ja kui ma saan, mis ma vajan, siis pean alati tõdema, et just seda ma ka alati tahtsin.smi
